# Vārnu ielas republika.

JĀNIS GRĪZINŠ, 1929.

## Vārnu ielas republika.

### 1.

Čakaru Jānis bij daudzējādā ziņā mūsu sētas varonis; vispirms jau ar savu fizisko spēku — augumā visgaŗākais un ar visplatāko muguru, pret kuŗu salūza kā knaģi pretinieku zobeni, ja kādreiz pie atkāpšanās mūsu vadoni panāca kaimiņsētas puikas un to sāka apstrādāt. Mēs citi tādos gadījumos ar izbrīnu vērojām pa koridora logu, kā Čakars mierīgi ļāva zvetēt savu muguru, līdz koka zobeni salūza; tad Janka, akmeņu pavadīts, lēni paglābās aiz koridora durvīm. Kā mazu gandarījumu par kopējās puiku lietas labā pārciesto, mēs viņam piešķīrām Lūricha vārdu. Cik no pieaugušo sarunām un kādu jaunizlaistu papirosu nosaukuma varēja spriest, — tas bij kāda apbrīnojama stiprinieka vārds. Uz kārbas vāka bij redzams šis atlēts, — visas krūtis noklātas medaļiem; platajiem igauņu pleciem līdzināties varēja tikai mūsmājas latviešu Lūricha pleci. Tā, lūk, radās jaunais Čakaru Jankas vārds.

Arī citādi Janka bija pārāks par mums: jo tas tikko bij ielikts tirdzniecības skolā; pats gan tas bij liels sliņķis, bet tā cepure ar zaļo ieloku tam nodrošināja neapšaubāmi pirmo vietu garīgās attīstības ziņā visā territorijā starp Rēveles un Pērnavas ielām. Viņš bija Saulīšu mājas vadonis visās cīņās, ko tai nācās vest, kopš šī piecstāvu māja pacēlās uz stūŗa, netāl no Grīziņkalna, zemo koka būdu vidū. Šinīs kaujās tas bija pratis iedvest puikām cienību pret savu piecstāvīgo mūŗa dzimteni visās apkārtnes mūŗa mājās, kādu gan vēl nebij daudz. Mazo koka māju iedzīvotāji nekrita svarā, jo tie patstāvīgu polītiku neveda, pievienodamies katrreiz tam, kas tuvumā bij stiprākais. Tikai visu Lauku ielas koka māju puikas skaitījās pastāvīgā savienībā ar šīs ielas vienīgās mūŗa mājas vadoni, kuŗš bij pieņēmis vācu lielā laupītāja Lipa Tuliana vārdu. Tāpēc Lauku ielā ar nebij vēl respekta pret Saulītēniem: mēs, no skolas nākot, nekad pa šo ielu nedrīkstējām iet, jo tur kādos vārtos vienmēr bija puika, gatavs spert ar lingu vai šlicbōgenu pa pieri. Tikai gluži maziņie mūsmājas puikas — tā katēgorija, kuŗu sauc par vardulēniem — iedrošinājās šai kļūmīgajā ielā kāju spert, jo māju kaŗos nebij pieņemts knauķus sist, bet ļaunākā gadījumā noraut tiem cepuri un uzsviest uz kāda malkas šķūņa jumta. Tā kā parasti mazais, ņuņņas izlaidis, skrēja uz māju pēc palīgiem, tad tūliņ tika steidzīgi mobilizēti visi Lipa Tuliana ļaudis, jo bij taču skaidrs, ka pēc 5 minūtēm Saulītenes kareivji pilnā apbruņojumā nāks pēc cepures. Taktikas ziņā tika skaitīts par lielu priekšrocību, ja izdevās ievilkt pretinieku cīņā savas mājas tuvumā, jo tad varēja izlietot tos akmeņu krājumus, kas speciāli šim nolūkam bija savākti sētas kaktos. Lieta tā, ka parasti pēc dažu minūšu kaujas visi akmeņi no ielas bij jau nolasīti un nācās vai nu izvilkt kādu mazāku bruģakmeni no apsūnojušās rensteles vai gaidīt, kamēr pretiniekam patiksies mums kādu atsviest. Mūsu biksītēm kabatas bij mazas, tā ka tur vairāk par duci akmeņu iebāzt nevarēja; bez tam — mātes vakaros jau tā bieži rājās, saplēstās kabatas lāpīdamas: „Vai tev atkal akmeņi ķešā bijuši?“ Nācās pārliecināt, ka tur bijušas bonbongas, kuŗas iedevis labs onkulis par vēstules aiznešanu jaunkundzei. Tomēr māte parasti tam neticēja un pukojās: „Met tu malā to jādīšanos ar Čakaru Janku! Diez', kur jājat, kur ne — laba gala neņemsat! Še bļoda — mazgā kājas un — tūlīt gultā! Un tā ka rītu — ne soļa laukā!“

Velti būs atgādināt, ka otru rītu, kad tēvi un mātes visiem aizgāja darbā, piekodinādami nekur neiet, — mēs jau ap desmitiem visi bijām pie smēdes loga. Kavēties nevarēja: darba mums arvienu bija tik daudz!

Kādā malkas kambarī, pagrabā, kuŗš no laika gala jau bij tukšs, mēs noturējām savas tautas sapulces, jo sētā kāda sieva vienmēr varēja noklausīties mūsu lēmumus; jāteic, ka sievišķi sevišķi ēdās, kad manīja, ka mēs, mazās galvas kopā sabāzuši, ko gudrojām. Tad tās mēdza, uz mēslukasti ar spaini gaŗām iedamas, tikai uzbrēkt: „Ko t' nu vārgani te tāgajat! Marš, sust!“

Par to malkas pagrabā, uz dzestrām smiltīm sasēzdamies, mēs lēnā garā varējām izlemt visus sasāpējušos jautājumus. Svarīgākais no tiem bija: vai mēs šodien savā sētā spēlēsimies vai iesim kaŗot, vai arī nodarbosimies ar literātūru — par kādu mēs skaitījām tikai četru autoru darbus: Šerloka Holmsa, Nata Pinkertona, Nika Kartera un lorda Listera. Tos mums deva lasīt Rēveļielas avīžnieks par kapeiku gabalā, ar noteikumu divu dienu laikā izlasīt; tā kā tikai kollektīvā organizācijā tas bij fiziski iespējams izdarīt, grāmatas nesaplēšot, — tad lasīja parasti priekšā viens no mūsu matadoriem. Par katru nokavēto dienu avīžnieks iekasēja pa kapeikai. Tas tāpēc, ka, lai gan viņam nosmulēto grāmateļu raibiem vākiem bija lērums, bet — arī noņēmēju bija daudz. Un vienīgā vieta, kur mēs, satiekoties ar pretiniekiem, nekāvāmies, bija onkuļa Toma būda — avīžnieka mājoklis. Jo tur kaujoties, mēs visi riskējām palikt bez jebkādas garīgas barības. Šai neitrālajā joslā satiekoties, parasti tika vestas arī sarunas par pamiera noslēgšanu uz noteiktu laiku, par atņemto svilpju un bungu izpirkšanu un par citu Vārnu ielas starptautiskā dzīvē priekšā nākošu konfliktu izšķiršanu.

Vārnu ielas ļaudis mēs dalījām divi daļās: lielos un mazos. Pirmie katru rītu gāja — kur, to mēs zinājām tikai pēc vārda: uz Felzeri, Feniksu, Pirvicu, vagonfabriku, uz „anštalti“, pie kungiem. Tikai vakaros tie noguruši nāca mājā un vaidēja par puskapeiku, kas pielikta pie cukura mārciņas; svētdienās tie, pīpes kūpinādami, spēlēja kārtis, nosvīduši strīdējās par Azefiem, kādām tur aizbēgušām kasēm, domēm un piekto gadu. Viss tas mums bija bezgala vienaldzīgs. Tāpēc, patiesību sakot, šī neinteresantā cilvēku suga priekš mums nemaz nepastāvēja. Mēs to vienkārši ignorējām, redzot to tikai tad, kad runāt sāka par piekto gadu, vai arī, kad mēs lasījām vakaros uz lieveņa jumta avīzi.

Piekto gadu mēs tāpēc atminējām, ka tas uz brīdi pārrāva mūsu akmeņaini- smilšainās ielas vienmuļo dzīvi: tēvi vairs nestrādāja, bet istabā, uz ceļiem mūs uzcēluši, mācīja dziedāt: „Kas paši staigā driskās...“; no fabrikas tie nesa mājās nevis vairs ripiņas ar ķeizara galvu, bet pašu kaltus dunčus, milzīgus melnus zobenus un pīķu uzmaucamos.

Bet tad pēkšņi šis puiku uztverē spilgtais gads grima nebūtībā ar dziesmām, naktsdežūrām pie aizslēgtiem vārtiem, džindžalu dobjiem klaudzieniem pa solu, uz kuŗa bija uz vēdera noguldīts Erbes štancētājs, ar baltām lapiņām uz koridora logiem un agrā rītā uz smilšukalniem braucošo vieglo ormaņu ratiem, kuŗi bija piekrauti ar ko un brezenta apsegti. Un tikai lielo cilvēku atcerēs tas palika joprojām dzīvs: mēs, mazie, tikai brīnījāmies, ko tik daudz nu tur var runāt, bet lielie runāja, visdažādākās variācijās minēdami vārdus „piektais gads“.

Mūs vairāk interesēja tekošā dzīve un tāpēc, kad mūsu jumta auditorijas lektors sāka rakstu „Statistiski dati par lauku kaŗa tiesu darbību izgājušā mēnesī“, mēs teicām: „Šļūc tam pāri, meklē ko interesantāku.“ Un interesantākais bija tas, kas nodrukāts sīkiem burtiem — laupīšanas, zādzības, nelaimes gadījumi. Katrs naudas skapja atlaušanas gadījums, draudu vēstule naudas izspiešanai, zvejošana pa kabatām — tika pamatīgi apspriesti pēc izlasīšanas. Vienīgais sajūtamais trūkums bija tikai tas, ka avīžu ziņojumi par tiem bija sausi un īsi; bet trūkstošo papildināja mūsu fantazija, kuŗa vakara gaisā uz lieveņa jumta, zem kuŗa kalējs ar zeļļiem piemēroja jaunas asis labojamiem ratiem, — darbojās ļoti droši, tā ka šķita dzīvus redzot bezbailīgos bandītus, kas revolveŗiem rokās bij Amerikā aplaupījuši pilsētas iestādes dienas laikā. „Jā, tas var būt tikai Amerikā,“ noteica Jansonu Jēkabs, saukts par Džeku. Tāpat kā tikai Amerikā varēja notikt tādas lietas, ka nieka skrīverītis visu mūžu krāj naudu, lai vienu dienu padzīvotu kā miljonārs un, braucot automobilī, riekšavām kaisītu kaparnaudu pa ielu. Otru dienu tas bez naudas atkal atgriezās darbā. Mazā piezīme avīzē atstāja sensācionālu iespaidu puiku starpā un mēness jau bija uzlēcis, kad mēs beidzām strīdu par tematu: — ko mēs darītu, ja tā vienu dienu varētu padzīvot. Atrisinājumi bij dažādi, bet kopējs tiem bija viens spriedums, tāpat kā laupītāju, zagļu, bumbistu gadījumos: „Mēs gan tādi muļķi nebūtu, mēs to izdarītu daudz fiksāk, gudrāk.“ Tā — tikai avīzēs un retās sarunās mēs sadūrāmies ar faktu, ka pastāv arī „lielie cilvēki“. Citādi tie mums neekssistēja.

Palika tikai „mazie“. Lielie nemaz nenojauda, ka blakus tiem pastāv tik daudzas bālģīmjaino, sarkanādaino, papuasu, kazaku un kovboju valstis ar saviem vadoņiem un augsti attīstītu valstisku organizāciju. Katram stabiņam uz ielas bij savs nosaukums, ņemts no Žila Verna romāna un akceptēts no visām apkārtnes valstīm, katrai rīziņai bij noteikts ģeografisks stāvoklis, sākot ar Tanganaiku un beidzot ar Ontario, katram sētniekam — sava palama.

Tāda bija arī mūsu sētniekam, kuŗa tačkas pēc sāka risināties raibu notikumu virkne, kuŗai veltīts šis stāsts. Mēs tos saucām par noskalpēto Piektdienu. Tas tāpēc, ka tam galvas vidus bija gluži pliks. Viņš strādāja pa dienu seglinieku darbnīcā Ērgļu ielā un, kad vakara krēslā pārnāca, tad krekšķinādams un smagi uz bruģa spļaudams pildīja savus sētnieka pienākumus. Viņš nekad nerunāja un, lielais, ko varēja izdabūt, bij caur zobiem izgrūstais: „Ejat nost, puikas!“ Kopš tās dienas, kamēr tā dēlu nošāva, mēs vairāk no tā nebijām dzirdējuši, kad tas akurāti katru vakaru slaucīja sētu. Pa dienu mēs viņu neredzējām. Tad viņa vietu pildīja tā sieva, vācu kolōniste Šarlote, reņģu tirgotāja, mutaina mātīte ar palamu „lielā Šprote“. Tačkai, ar kuŗu viņa mēdza mēslus vest uz kasti, bija lemts daudzreiz spēlēt liktenīgu lomu mūsmājas dzīvē.

Mēs to lietojām municijas piegādāšanai savās ekspedīcijās uz Lauku ielu, jo, kā jau teikts, mūsu puiku starpā bija gan braši kaušļi, bet varonība vien kaujas neizšķīra: bij vajadzīgi akmeņi. To trūkums ne vienreiz vien bij spiedis atkāpties arī varonīgākos kareivjus. Bet kad meitenes bija salasījušas labi daudz akmeņu, — tad visa Zvaigžņu un Laboratorijas ielas bij nolasītas tīras, — tad mēs tos sakrāvām tačkā un, nogaidījuši brīdi, kad lielās Šprotes nav mājās, klusi izbraucām pa vārtiem uz jūlija tveices sakarsētiem trotuāra ķieģeļiem. Mēs bijām drošībā, jo šai laikā iela bija klusa — reti nokāpa gaŗām saldējumu pārdevējs ar savu kasti vai iemaldījies žīdiņš ar sirmo bārdu, monotonā balsī nodziedādams: „Kam ir lupate, kalose, vece pudele, pērku vece pudele, kalose, lupate...“ Citādi viss bij kluss; neviens sētnieks šī laikā mūs nodot nevarēja. Cieši apkārt tačkai saspiedušies, mēs soļojām priecīga uzbudinājuma pilni — uz Lauku ielu. Tās tuvumā pie kādas vecas būdas bij izbruģēts grāvis ar sētu gar malu. Tur mēs ievilkām tačku, tā ka no ielas to bija grūti ieraudzīt: varēja likties, ka mēs grāvī akmeņus lasām.

Lipa Tuliana ļaudis mūs mēdza ieraudzīt jau no tālienes, jo pastāvīgi kādi novērotāji tupēja savas mājas pašā augšējā stāvā, un, uz elkoņiem atspiedušies, spēlēja spalvas. Tikko mūs ieraudzījuši, tie svilpa. Pirkstus mutē ielikuši, tie izlaida divus gaŗus un divus īsus svilpienus un sita bungas — smilšu kalnos atrastu vecu trumuli ar pārsistu dibenu. Tāda trauksme nozīmēja: „Nāk Lūrichs ar bruņoto automobili!“ Kad kādā jaukā dienā mēs tos savā cīņā iedzinām sētā, izlietodami viņu pārsteigumu no negaidītā uzbrukuma un piebraucām ar savu vienritaini-bruņu automobili pie pašiem vārtiem, — to niknumam nebij robežu: tāda kauna neviena māja visā Vārnu ielas apkārtnē nebija vēl piedzīvojusi. Mēs tos sadzinām mājas augšstāvos, atņemot daudz koka zobenus, divas skaistas raiba papīra cepures,slavenās bungas-trumuli, pēc kuŗām sen jau bijām tīkojuši un kuŗas aiz dažiem iemesliem, par kuŗiem būs runa vēlāk, skaitījām par sev nolaupītām. Tad vēl pie kāda trīsoša gūstekņa, kuŗu Lūrichs turēja pie apkakles, atradām vienu mutes ermoņiku, pāri par divi simti bonbongu papīrīšu (tie bij apkārtējo valstu nauda) un daudz vecu spalvu. Pārbijies, gūsteknis visu atdeva, padevīgi lūgdamies, lai ļaujot tam iet pie savējiem, viņš nemūžam vairs nepiedalīšoties kaujās pret baltādainiem brāļiem. Lūrichs Mikam (tā gūstekni sauca) divi reizes parādīja Jelgavu, kas mūsu žargonā nozīmēja to pašu, ko mīkstais skalps: ar saliektu rādītaja pirkstu novilka pa pakausi strīpu no apakšas uz augšu — tā ka lai svilst. Daži nebij ar to vien apmierināti, jo gūsteknis, lūpas sakniebis, nevaidēja nemaz: tas arī būtu kauns viņa mājai! Tā kā ar solījumu vien nepiedalīties kaujās bij maz kas iegūts, Lejnieku Tedis proponēja likt gūsteknim parakstīties par savu solījumu ar asinīm: tā indiāņi darot. Tam stājās tomēr ceļā techniskas dabas šķēršļi. Asinis gan bija, jo gaišmatainam Andrejam kāja bij pārsista un tas labprāt novēlētu dažus pilienus no savām asinīm brīvai puiku republikai vajadzīgā dokumenta izgatavošanai. Arī sarūsējušu spalvu bij diezgan trofēju vidū — bet nebija balta papīra. Bonbongu papīri, kā jau kreditbiļetes, bij gājuši no rokas rokā un pārklājušies ar tauku kārtu un simts jauno pilsoņu pirkstu nospiedumiem. Tāpēc Lūrichs ievilka gūsteknim ar ceļgalu pa muguru un laida bēgt.

Viņš lika, ko nagi nes, bet — noskrējis līdz pumpim otrā sētā, atgriezās un parādīja mēli. Desmit akmeņu uz reizi lidoja uz tā basajām kājām, bet Miks ne tikai izlocījās, ka to neviens neķēra, bet vēl, paņēmis vienu no tiem, gāza mums atpakaļ, nolamādams mūs par pienapuikām un ļurļakiem un solīdams kādreiz šausmīgi atriebties. Tad pazuda pie savējiem, kuŗi no piektā stāva un bēniņu lūkiem galvas izbāzuši, rēkdami apsveica sava kaujas biedra dūšību.

Lejnieku Tedis ar līdzpaņemto ogli pievārtē uz sienas uzzīmēja indiānieti ar riņķi degunā un parakstīja apakšā: „Līdz šejienei atnāca 9./VII lūrichieši. Lips Tulians uzvarēts!“ Tad viss pulks devās atpakaļ saspiedies ar bruņoto autīti. Tikai tad, kad mēs bijām pie „kapteiņa Granta pils“ — vecu dzelžu noliktavas — tikai tad satriektie ienaidnieki uzdrošinājās atkal iznākt pie vārtiem. Tie cilāja mazās dūres un kaut ko sauca. Mēs tiem atbildējām ar gaŗiem uzvaras svilpieniem, kuŗus, divi pirkstus mutē ielikdami, deva trīs puikas uz reizi, vicinājām atņemtās bruņu cepures, rādījām figas un gaŗus degunus; konduktora Peksis nežēlīgi dauzīja ar ķieģeli atņemtās bungas- trumuli. Tādas uzvaras simfōnijas pavadīti, mēs ienirām savā sētā, kur pa priekšu klusi iešļūca bruņu autīts.

Visu to vakaru staigājām uzvaras skurbumā, par kaujas epizodēm vien runādami. Visvērtīgākā trofēja bija trumulis — ne tikai savas praktiskās noderības pēc, bet vairāk kā taisnības principa uzvaras apliecinājums. Šis trumulis bija ķildu ābols jau no tās dienas, kad tas parādījās pie puiku republiku apvāršņa, tas ir, no tās maija pievakares, kad mūsu Andrejs to smilšu kalnos pie dzelzceļsliedēm atrada. Atgriežoties tas bij uzdūries Lipa Tuliana ļaudīm, kuŗi to dienu sita smilšu kalnos knipeļboku; viņi to bija atņēmuši un tādā kārtā mēs pie savām bungām līdz šim nebijām tikuši. Trumulis, kas pēc taisnības bij mūsu manta, nekad nebij dārdējis līdz šim mūsu uzvarai par godu, bet ar savu nokvēpušo dibenu tik sirsnīgi kalpojis mūsu nīstajiem pretiniekiem, ka skārdā bij jau vesela rinda caurumu, kuŗu, kā to Andrejs apliecināja, atrašanas dienā tam neesot bijis. Bet lai arī tādā veidā atpakaļ atnācis, tas mums darīja lielu prieku un Andrejs, ieraudzījis savu veco paziņu, vai raudāja — mazākais, tas apgalvoja, ka raudot no prieka, bet ne aiz pārsistās kājas.

Mūsu uzvara nākamās dienās aplidoja visas pašpuiku valstis un pat krievu klosteŗa tuvumā puikas par to zināja. Pietika pateikt: „Es no lūrichiešiem“ — un tie tūlīt atšuvās nost. Lauku iela palika klusa. Tuvākā apkārtnē mums vairs pretinieku nebij. Saulīša mūŗa māja kā varens cietoksnis, acis piemiedzis, glūnēja uz smilšu kalniem. Tiešām glūnēja! Tajās dienās, kad Piektdiena gāja izbāzt pa lūku trīskrāsaino karogu, mēs, pa bēniņu šlagu uz lodziņu noskrējuši, galvas izbāzuši, apbrīnojām milzīgo plašumu, kas mums priekšā gulēja kā uz delnas — no jaunās Ģertrudes baznīcas spicās aubes līdz Baltijas vagonfabrikas mūžam kūpošajām pīpēm, un starp tām — sodrējos nokvēpušo Alberta māju piecgalvainais čemurs, brūnās kazarmes ar maziem, kā spēlītes, ratiņiem, kuŗi salikti taisnās rindās kazarmju sētā, dižais Apollo un blakus tam četri teātŗi-balagani ar apsegtu karuseli, bez tam simti mazu divstāvainu koka māju, kur uz katra no tūkstošiem logu pa puķu podam. Aplaižot skatu mums padotai territorijai, mēs mēģinājām saskatīt kādu mūŗa ēku, kurp būtu vērts sarīkot soda ekspedīciju; bet tādas nebij: visi mūs bijās, visa pašpuiku saime zināja Lūrichu. Visa mums redzamā pasaule.

No priecīgām pārdomām mūs iztraucēja Piektdienas miegaini klusā balss. Viņš teica: „Ejat nu, bērni!“ Viņš bij karogu izkāris. Mēs kāpām lejup.

### 2.

Otru rītu, kad mēs visi kopā gājām bodē kvasu dzert, Čakaru Jānis mani pasauca sāņus un tikko dzirdami izgrūda: „Rītdien nekur neej!“ Man tas likās savādi, bet es nekā neuzdrošinājos prasīt, jo apkārt bij daudz puiku un skuķu. Tāpēc es, jautājoši tam acīs pavēries, lieliem klunkšķiem turpināju dzert kvasu, kuŗu mums visiem izmaksāja Čakaru Jānis. Viņš to varēja. Viņš jau strādāja un pelnīja: pa vasaras rītiem braukāja savas mātes brālim līdzi, pienu pa bodēm izvadādams.

Māte to bija ielikusi šajā darbā, lai tam mazāk laika būtu delverēt. Pašam Jankam tas arī imponēja: uz bukas blakus onkulim drāzties pa Lauku ielu, ka bruģis vien rīb. Tikai onkulis nesaprata, kāpēc taisni viņa ratus tik bieži Lauku ielas puiku švadrons bombardēja akmeņiem. Nesaprazdams, tas nereti kāpa no bukas zemē un ar pātagu rokās dzinās uzbrucējiem pakaļ, kuŗu mukšanu Lūrichs pavadīja demonstrātīvi skaļiem smiekliem. Viņš smējās tādās reizēs locīdamies, līdz saņēma no muguras belzienu ar akmeni, kuŗa sviedējs nemaz nebij redzams.

Bet tas notika tikai Lauku ielai cauri braucot. Citur, kamēr onkulis ienesa veikalā kannas, Lūrichs mierīgi un lepni palika uz bukas sēžam: tas „uzpasēja“ zirgu. Tukšo kannu izstiepis, onkulis rāpās bukā, iebēra dabūto naudu kastē zem bukas, uzšāva zirgam un brauca tālāk. Kad viss maršruts bija galā, tas mēdza no kastes izvilkt pa vienai, divi ripiņām un iedeva tās Lūricham kā algu, kuŗš to ap desmitiem, kad mēs cēlāmies augšā un viņš, darbu pabeidzis, nāca mājup, izdeva mūs cienādams.

Onkulis naudu neskaitīja, kastē bērdams. Gribēdams draugiem prieku sagādāt, pavairojot izmaksājamo summu, mūsu vadonis sāka ievilkt no kastes pa druskai nāsīs: kamēr onkulis bija bodē, Lūrichs izcēla pa kapara vai sudraba ripiņai. Tad arī tas viņam sāka likties par maz, un pēdējā laikā tas ievilka rēgulāri pa 20 kapeikām dienā. To visu izpirka limonādē un kvasā, puikas cienādams, bet naudas avota noslēpumu uzticēdams tikai pāris draugiem. Meitenes, šokolādi sūkādamas, gan ne vienreiz vien pārrunāja Čakaru Jankas lielos ienākumus, bet tas viņa reputācijai par sliktu nenāca. Drīzāk gan otrādi. Katrā ziņā — lielajiem paust par to neviens nedomāja. Nerunājot nemaz par to, ka tāds solis būtu nedzirdēts biedriskās solidāritātes laušanas gadījums, limonāde un cukura gailīši visiem ļoti labi garšoja pēc aukstās tējas, kuŗai māte neļāva klāt likt vairāk par karotīti cukura.

Kādu dienu tas par nosvilpto naudu nopirka revolveri par 40 kapeikām. Nākamās dienās bij vajadzīgs vēl vairāk, jo mēs visi gribēj ām roku izmēģināt un tāpēc bija jāiegādājas daudz pistonu. Čakaru Jānis labprāt arī deva visiem savu revolveri „rokas ievingrināšanai“, un tad caurām dienām mūsu sētā skanēja pārsitamo rozā papīrīšu spalgā skaņa. Sakautie Lauku ielas ļaudis aiz ziņkārības vai zemē līda un vairāki senāk Lipam Tulianam piederējušo koka māju puikas pārnāca zem mūsu mājas protektorāta, jo turēties pie vājākā nebij izdevīgi; bez tam lielu pievilcēja lomu spēlēja arī teiksmainais revolveris.

No šādiem pārnācējiem, kad tie atklīda mēģināties šaušanā, mēs arī dabūjām zināt Lipa Tuliana pulku morālisko stāvokli. Tas bija bēdīgs. Izrādījās, ka Tulians tuvākā nākotnē pat nedomā kaŗu atjaunot, jo tas bīstoties tāda pretinieka, kā latviešu Lūrichs. Bet — tiklīdz nebūšot ar mums Lūricha vairs, tad tas viegli tikšot ar Saulītēniem galā. „Tas nekad nebūs!“ mēs saucām — „vai ne, Janka?“ Kad Janka to apstiprināja, mēs, lepni uz savu vadoni, pacienājām arī dažus nesenos pretiniekus ar Jankas pirkto kvasu. Vēsts par rēgulāro cienāšanu pievilka vēl vienu otru no Lauku ielas, kuŗu acīs nesenais Lipa slavas aureols sāka zust. Atkritējiem Lips bija solījis: „Gan jūs dabūsat vēl kādreiz pa purnu, kvasa zaldātiņi!“

Bij pagājušas pāris nedēļas no kaujas, kad Janka man teica noslēpumaini: „Rīt nekur neej!“ Otru rītu pēc mātes aiziešanas uz darbu vairs neaizmigu kā parasts, bet paliku nomodā. Diena solīja ko interesantu, tāpēc vairs nepaliku gultā, bet, klusi aizmigušam brālim pāri pārkāpis, uzcēlos. Stundas lēni vilkās gaidās. Tad kāds viegli pagrabināja durvju kliņķi — tā bija zīme, ka nācējs pēta, vai mana māte vēl mājā; kamēr es steidzos pie durvīm, dobja balss pa atslēgas caurumu norūca: „Janka, atver, es!“ Nočīkstēja ķēde. Klusi uz pirkstgaliem ienāca Čakars. Es pabrīnējos, ka viņam zābaki kājās šodien, darba dienā. Gribēju jau prasīt, kad no drauga nopietnās sejas nolasīju, ka jautājums būtu nevietā. Bez tam arī viņš pats jau atvēra muti un čukstēja: „Janka! Vai tu atmini — avīzē lasījām — par to Amerikas skrīveri, vienu dienu par miljonāru kuŗš bija, to, kuŗš meta naudu pa ielu?“ Es pārsteigts palocīju galvu; sirds lēkāja pārsteiguma un gaidu trīsās kā galvanizēta vardes kāja. Viņš turpināja: „Zini — man arī nu ir nauda! Nāc līdzi, — man vienam bail tomēr, ne nu bail, bet neveikli — brauksim uz jūrmalu, būsim vienu dienu kungi.“ Viņš man laikam no acīm jau nolasīja piekrišanu un beidzamos vārdus izrunāja jau skaļāk, drošāk. Brālis istabā gultā bij ausījies un, sadzirdējis ko par jūrmalu, lēca augšā, ka gulta vien čirkstēja, saukdams, lai ņemot šo arī līdzi. Čakars pielika pirkstu pie lūpas un steidzās tad brāli mierināt: mēs nemaz nedomājot kaut kur braukt. Jāaiznesot tikai paciņa kādai kundzei uz jūrmalas vilcienu. Varēšot naudu nopelnīt. Tikai netīrās drēbēs pie tās nedrīkstot iet. Brālis par vari gribēja šaut līdzi; mums izdevās to nomierināt, solot tam atnest bonbongas un ābolkūku. Es žigli saģērbos svētdienas drēbēs un mēs izgājām, piekodinādami brālim nevienam neteikt par mūsu gājumu. Vēl bij bēda, ka kāds cits nepamana. Mēs veikli izmetāmies uz ielas un gar namu sienām aizlikām līdz Rēveles ielai; puikas gulēja, neviens mūs nemanīja.

Kad sasniedzām „balto pirti“, Čakars atvēra sauju un parādīja 6 baltus pusrubļus. „Vot, kur manta!“ tas noteica. — „Trīs ķēmi!“ es spēju tikai izsaukties, galīgi pārsteigts. — „Nu mēs tiešām varam dzīvot kā kungi!“ Čakars turpināja:„Redz', es tā domāju — no trīs ķēmiem, kas tur nu visiem ko izmaksāt? Maz kas iznāktu katram — lai anštendīgi dzīvotu, — nepietiek. Tāpēc es arī nospriedu: sak, ņemšu līdzi tikai tevi. Vienam tomēr metas trušņas. Onkuls — tas šodien ieklummējis, no šīs Dieva ārijas nekā nemanīs! Vai ne tā?“

Es pasteidzos Čakaram iegalvot, ka viņa izvēle šoreiz ļoti pareiza, jo — kur t' šis viens aizbrauktu bez manis. „Tu, saprotams, esi puika uz „f-f', bet tomēr ceļā ar to nepietiek.“ Es minēju piemērus no Džeka Londona un Kupera, kuŗiem bij pierādīt, ka sevišķa persona, tulks, ir nepieciešams visās polārās un subekvātora ekspedīcijās. Un es taču protu krievu valodu! Tā izrunāšu, ka neviens žandarms mūs nesaņems cieti. — „Re', kā izrunāju Mūrniekielas častokā, kad tur aiznesām smilškalnos atrasto ierakto bērnu kastītē!“ Šī atcere mums piedeva tikai vēl vairāk dūšas un mēs droši soļojām uz staciju.

Par to, ka nauda zagta, man gan bij neveikli vienu brīdi, jo atminējos no lasāmās grāmatas, ka Dievs redzējis pat to, ka māsa un brālis zaguši zapti pagrabā. Bet — es sevi mierināju — es taču neesmu nekā slikta darījis! Es taču nezinu, no kurienes tā nauda nākusi — jānudien' nē! Nezinu — un arī neprasīšu. Drošības pēc gribēju gan pie sevis noskaitīt tēvreizi, bet tad atminējos kādu sarunu, kuŗu dzirdēju sētā no sieviešiem, kas deķus klapēja. Viena no tām teica: „Ja Dievs ir tāds, kā to Freijs stāsta, kāpēc tad viņš nevar iztaisīt, lai man no strādāšanas vienmēr iznāktu maizes kumoss? Kāpēc viņš negādā, ka ziepjzāles nepaliktu dārgākas? Kad viņš to varētu, tad vešerienes tam ticēs — bet tagad nē!“ Man bailes pārgāja. Domas atgriezās pie naudas.

Trīs rubļi! Jā — ko tur nevar izdarīt? Vienu dienu dzīvosim kā īsti kungi un rīt atkal kā strādniekpuikas: redzēs, kā t' īsti tie kungi dzīvo? Ko viņi jūt?

No domām mani iztraucēja Čakara balss: „Skat', kur nāk Laukielas Mika!“ Tiešām, mums pretī ar papīrā ietītām tīriņdesām nāca mūsu nesenais gūsteknis. Gaŗām iedams, tas demonstrātīvi sabāza rokas bikšu kabatās, visu laiku tomēr turēdamies pieklājīgā atstatumā. Čakars noteica: „Žēl, ka svētdienas drēbes mums mugurā: negribas smērēties ar tādiem bambukiem. Bez tam mums jāsteidzas!“ Bambuks, pārsteigts par tādu iznākumu, nosauca mums ko pakaļ un pavicināja ar desu virkni. Mēs tam uzgriezām muguru. Čakars skubināja, lai iet ātrāk: ka nesatiekot vēl viņa māti, kuŗa šai laikā varot nākt no kungiem ar veļu. Mēs paātrinājām soļus un cilpojām cik tik ātri spējām pa Marijielu uz vokzāli.

Bet — mums ļoti gribējās sevi parādīt. Tāpēc kad nonācām pie konditorejas Marijas un Romanova ielu stūrī, mēs apstājāmies pie mirdzošā stikla un sākām spriest: vajadzētu atpūsties, iekostēt! Bet — sazini nu, ko kungi ēd? Cireiz mums viens iriss būtu licies augstākais gardums, bet tagad mēs ar tādiem krāmiem nepiņķējāmies: jo iriss maksā taču tikai kapeiku! Kas tas priekš tādiem kungiem, kā mēs? Mēs apskatījām visas kūkas logā, piebāzuši degunu pie durvīm paokšķerējām, kas konditorejā iekšā, izpētījām, ka tur 4 marmora galdiņi un neviena apmeklētāja. Vēlreiz noglaudām matus — un devāmies iekšā. Kad durvis dārdēdamas aizkrita, mēs ieraudzījām kaktā kādu jaunavu, kuŗa skaitīja naudu. Mēs tai klāt negājām, bet tūlīt apsēdāmies pie viena no galdiņiem. Jutāmies ar kapitālu kabatā par daudz cienīgi, lai kustinātu vēl kājas; bez tam bijām dzirdējuši, ka kungiem visu pienesot klāt, tā ka pašiem nav jāpakustina ne kāju, nedz roku pirksti: pat limonādi tie dzeŗot, lai nebūtu jākustas, pa mazu trūbiņu, ko ķelneris iespraužot mutē. Kungiem atliekot tikai sūkt un rīt.

Bet — tavu brīnumu! — pie mums neviens ķelneris nesteidzās. Mēs abi sēdējām kā uz oglēm. Beidzot jaunava, naudu saskaitījusi, pāri kasei mums sauca: „Nu, puisīši, kas jums?“ Tik mīļa uzruna gan iepriecināja mani, tā ka es, ja prasītu tālāk, meitenei kā draugam izstāstītu mums priekšā stāvošo dēkaino ceļojumu, kuŗa priekšā nobāl Livingstons un Stenli, bet Čakaram, šķiet, šāds familiārisms nemaz nepatika. Tikko pagriezis galvu, kuŗas vidū mati bij sacēlušies kā spuras, tas stiepti un svarīgi noteica: „Lūdzu, dodat mums kūkas, bet vissmalkākās. Un ko dzeŗamu saldu, tikai ne zinalko un augļūdeni — tos mēs nebrūķējam!“ Baltā meitene ieinteresēta pienāca mums klāt; smaidot savām pelēkzilām acīm, tā lišķīgi jautāja: „Cik tad jums, jaunkungi, ir tās naudiņas?“ Mēs vis nesmaidījām nemaz; Čakara lepnumā pārakmeņojusies seja nepakustējās ne ar vienu vaibstu. Viņš neteica ne vārda. Tikai lēni un ar efektu atvēra sauju, kuŗā bij saspiesti 6 pusrubļi. Uz pārdevēju tas atstāja iespaidu, viņa aizsteidzās, noteikdama: „Tūlīt, jauni kungi, acumirklī atnesīšu.“ Čakars lepni pārlika kāju pār ceļgalu un pavēdināja ar mutautiņu gar pieri — viņš bij redzējis, ka kungi tā dara. Atkal iznira no aizkariem baltā meitene ar vēl vienu zilā un paplāti rokās. Uz galda katram nolika tasīti un pa pārim krāsainu kūku, tā kā man slienas vien saskrēja uz tām raugoties. Nebiju vēl ēdis to dienu un tāpēc biju sadusmots, kad Čakars lika vēl gaidīt, teikdams meitenei: „Lūdzu ietinat mums ar ko līdzi paņemt!“ — „Cik jauni kungi vēlētos? Varbūt veselu kurvīti?“ — „Jā, mēs ņemsim visu kurvi. Cik jums par to nāksies?“ — „45 kapeikas.“ — „Nu, tas priekš mums ir tīrais štrunt,“ — un nenogaidīdams, kamēr pārdevēja iet kurvi ietīt, Lūrichs uzmeta pusrubli uz galda, sacīdams: „Nē, nē, — to mums nevajag! Lūdzu paturiet dzeŗamnaudai,“ kad pārdevēja sniedza pretī izdodamo pieckapeiku.

Gan es Lūricham minu uz zābakpurnu, ka kungi taču nemaksā priekš paēšanas — Lūrichs skatījās glāžainām acīm un nesaprata, kāpēc es nolāčoju viņa zābaka purnu. Bet sapratis tas nosarka līdz ausīm. Bij tomēr vēli — prestižs bija bojāts.

Pārdevēja ielēja kūpošo šokolādi tasītēs; es raudzījos brūnajā šķidrumā galvu nodūris: viņas gaišajās acīs nevarēju pavērties, pēc Čakara pielaistās netaktības. Mēs palikām divi pie galdiņa. Es uzelpoju vieglāk. Kūkas norijām ar vienu švunku, tad attinām kurvīti un sākām tiesāt no tā. Man likās, ka no tā skalu kurvīša mums abiem nemaz nepietiks, bet jau pie piektās kūkas man palika ap dūšu tik saldi un reizē tik nelādzīgi, ka es jutos spiests aizrādīt Čakaram klusi klusi: sak', varbūt kūkas ir saģiftētas. Nika Kartera 34. burtnīcā bija taču aprakstīts — es to gaiši atminu — ka kādu Filadelfijas miljonāru un viņa ģimeni šādā ceļā nomušījuši ļaundaŗi. Arī Niks Karters būtu aizgājis pa to pašu ceļu, ja to laikā neizglābis mūžam uzticīgais un apķērīgais Bob Rojs, kuŗš izglābis un atdzīvinājis savu principālu, kad to ļaundaŗi jau nesuši pagrabā žurkām par barību. To iedomājoties, man auksti drebuļi pārskrēja pa kauliem — redz', kādas briesmas jāpiedzīvo pašā ceļa sākumā! Lūrichs pateicās par uzmanību, bet aizrādīja, ka šai gadījumā Bobrojiskā aizdomība esot nepamatota: viņš esot jau senāk zinājis, ka, ja daudz kūkas uz reizi sabāžot tukšā vēderā, tad kļūstot nelabi: to viņam māte esot kādreiz stāstījusi. Bez tam — nevajagot padoties: mums jāpieradinot savas puiku māgas pie kungu ēdieniem.

Kamēr mēs viens otru klusi pamācījām, jaunava ar savu biedreni raudzījās uz mums pāri letei. Man likās, ka viņas pat smīn, un es dusmīgi paskatījos atpakaļ. Tiešām! Kā viņas to iedrošinās? Ķelneŗi par kungiem taču nesmīn! Vai tad mēs neesam kungi? Vai mums nav naudas? Bet — par ko tad viņas smīn; beidzot es atradu iemeslu un nočukstēju acis pārgriezis un šņākdams savam biedram: „Tu — netusnī tik stipri kā lokomotīve, kad dzeŗ. Par tevi jau zirgi smejas!“ Uz to Lūrichs tāpat čukstus atcirta: „Un tu — nešļakstini ēdot!“

Vērojot mūsu apjukumu, jaunavas vēl vairāk sāka smīnēt. Čakars ar zīmēm man parādīja, ka pēdējā kūka ir jāatstāj uz šķīvja pusēsta, jo visi kungi tā darot — citādi skaitot ēdējus par badakāšiem. Lai gan man jau no noēstajām piecām bija nelabi, es kodu vēl sestajā, lai būtu ko atstāt. Ar to tīšām dūšīgi nosmērējām šķīvjus — sak' mums tādas mantas nav žēl! — satinām skalu kurvīti atkal papīrā, samaksājām, bet dzeŗamnaudu vairs nedevām, jo neviens neskrēja mums durvis vērt. Bet ķinītī mēs bij ām redzējuši, ka kungiem to dara.

Izgājām uz ielas. Es atkal piegāju pie tā paša loga, gribēdams pārliecināties, vai mums iedotās kūkas tiešām ir labākās un dārgākās. Bet baltais aizkars pakustējās, paņirba gaišas matu cirtas un četras rindas zobu, bet divi acu pāŗi ar interesi vērās mums caur stiklu pretī. Čakars atpakaļiski norāva mani no loga un pusskriešus aizvilka līdz pretējam ielas stūrim. Tur atskatījās, vai neviens mūs neredz, un bargi noprasīja: „Tu izdzēri šokolādi?“ — „Jā.“ — „Ek, redz' nu, kā iet, kad ņem tādus prastus cilvēkus līdzi. Es domāju — tu zini, ka nevajag tā visu dzert, kā suķis pie dziras pielaists! Tu esi gatavais mērkaķis!“ — Nu tikai man ienāca prātā, ko varēja nozīmēt nemitīgā Čakara kāsēšana konditorejā: tikko es liku krūzi pie mutes, viņš kāsēja kā nelabais, bet es, pēc trīskārtējas krūzes nolaišanas nesapratnē, tomēr to biju iztukšojis. Jā, — kas to varēja domāt: man likās, ka Lūrichs kāsē tāpēc, ka aizrijies!

Pamācījuši viens otram elementārās pieklājības likumus, mēs nolēmām, ka turpmākā ceļā mums draud briesmas ne tik daudz no briesmoņiem-laupītājiem, ar kuŗiem mēs, patiesību sakot, ļoti ilgojāmies satikties, kā no mūsu proletāriskās neaptēstības. Mēs svēti nosolījāmies būt uzmanīgāki saloniski-pieklājīgās padarīšanās, lai neiekristu jaunā ambrāžā. Sadevāmies rokās un devāmies tālākā ceļā uz staciju. Nezinājām gan, cikos iet vilciens, bet Čakars apgalvoja, ka par tādu naudu, kā mums, mēs varot tikt jebkuŗā ekstravilcienā.

Mēs sasniedzām Elizabetes ielu. Tur kāds zābakpucētājs, kad gājām gaŗām, uzsauca: „Vai jaunkungi nevēlas nopucēt zābakus?“ Man gan zābaki bij gluži spīdīgi — kā tikko no skapja ņemti, bet Čakaram tie bij, sevišķi uzpūstos purnos, krietni nojāti. Čakars nepiekāpās citādi, ka jāpucē vien esot mums abiem. Kungi tā katru rītu darot, uz kantori iedami. Kad tā, tad — lai iet. Brūnais armenis jau vicināja mīkstās birstes pa gaisu, aicinādams mūs likt kāju uz soliņa. Tomēr Čakars nebij uz mušpapīra ķeŗams, — viņš prasīja, vai armenim esot vislabākais zābaksmērs. — O, jā! tas viņam esot, — un pakalpīgais pārdevējs drudžaini rīkojās ap kastīšu vākiem, tos vaļā vērdams. Tas Čakaram iedeva drosmi un viņš, pieri saraucis, noprasīja, kas tas esot par kreimu, ar kuŗu šis taisoties smērēt viņa zābakus? — Tā esot pirmā zorte. — Čakars paņēma kastīti, piebāza pie deguna, tad teica: „Jā, šitas ir — neko nevar teikt! Ja labāka nav — mašījat vie' ar šo pašu. Ja tikai viņš nesavelk mūsu zābaku smalko ādu krunkās.“ — „O, nemūžam nē!“apgalvoja armenis, Čakara zābaku smērēdams un vēlēdamies, lai tam kurdi roku nocērtot un mēli izraujot, ja viņš šoreiz melojot. Labāku smēru par šiem mēs neatradīšot nekur. — Es vēl noprasīju, vai tiešām nekur: viņš varbūt domā, ka mēs Rīgā vien tupam. Tad viņš maldās, jo viņa priekšā stāv divi ceļotāji, kuŗiem daudz piedzīvojumu vēl būs un daudz svešu zemju tie redzēs. Čakaram mana pļāpība nepatika, to nojaudu no krunkas pierē, ar kuŗu tas arī aizspieda manas daiļrunības fontānu. Tiešām — es attapos: varbūt, armenis — pārģērbies žuliks, kas uzglūn nevainīgiem ceļotājiem? Šerloka Holmsa mūžā tas bij nācis priekšā.

Tomēr klausoties armeņa laipnajā čalojumā, kuŗš nebeidzās visu pucēšanas laiku, es nospriedu, ka tādām aizdomām nav pamata. Es apmierinājos. Kamēr man pucēja zābakus, Čakars sameklēja naudu, pielika vēl vienu sudraba ripiņu klāt dzeŗamnaudai un nevērīgi pasniedza to pucētājam: „Lūdzu saņemat! Tur būs Jums ar na čai!“ — Pucētājs pacēla cepuri un pateicās labajiem kungiem. Nu mēs bijām īsti omā: kā ne — šis vīrs taču pirmais, kas mūs atzina par īstiem kungiem. Gribējās uz viņa laipnību atbildēt ar tādu pat. Nevarēdams nekā cita sadomāt, es painformējos,vai pucētājs nezin, kad iet vilciens uz jūrmalu? Nē, to viņš nezināja, bet grasījās tūlīt iet bodē pa telefonu paprasīt. „Ak, nē, lūdzu nepūlaties, mums tas nemaz nav tik steidzami jāzin,“ noteica Čakars. Viņam tapa neveikli, jo negribējās atstāt vīra pakalpību bez atmaksas, bet dot otrreiz dzeŗamnaudu arī neizskatītos labi. Tāpēc tas izņēma no azotes ietīto kurvīti ar kūkām un, sniegdams to pucētājam, laipni teica: „Mums te šis tas pārpalicis no vakardienas. Bij dzimumdiena. Mēs to vienalga vairs nebrūķēsim — kūkas būs drusku ieskābušas. Ēdat veseli! — Atkal pateicība, cepures pacelšana, klanīšanās. Mēs, uz nospodrinātiem zābakpurniem lūkodamies, devāmies tālāk, no stūŗa vēlreiz pamājuši krietnajam vīram ar roku.

Līdz stacijai mēs paspējām vēl nogaršot putojošo limonādi no baltajiem divričiem, ko agrāk nekad nebijām varējuši: likām tirgotājam uztaisīt milzīgas vafeles saldējumu; arī tas bij kas neparasts, jo parasti mēs varējām nopirkt saldējumu tikai par kapeiku — papīra tūtītē, kattreiz pēc ilgas diņģēšanās: „Mīļais onkulīt, vēl vienu karotīti!“ — Tagad viss tas bija kļuvis lieks. Nauda darīja brīnumus — tikko tā pamirdzēja nevērīgi uzmesta, tā arī mainījās mūs apkalpojošo personu fiziognōmijas. Citām reizēm izturēšanās pret mums bija gluži citāda — laikam gan tāpēc, ka tad mēs bijām baskāji. Bet, katrā ziņā, bija skaidrs, ka arī naudai piemīt brīnišķīgs spēks. Es uzprasīju Čakaram, kur nauda rodas. Viņš teica — ķeizars to kaļot. Bet kur viņš ņem zeltu un sudrabu — ko kalt. Čakars bij iemācījies no galvas visus vietu nosaukumus zemeslodes virsū, kur šie metalli atrodami; viņš bēra kā pupas: Transvāla, Sibirija, Aļaska, Katalonija, Meksika... Tpu... es teicu — vai mēs nevarētu turp ceļot? Čakars teica, ka to varot gan — bet vai es izturēšot? Vai man esot praktiskas priekšzināšanas, vai esot lasījis „Saules dēlu“ un Busenaru? Kad izrādījās, ka esmu, viņš gan nemaz vēl negribēja turp braukt un tikai kad uzplijos, iegājām pa ceļam kādā trauku bodē uzprasīt, cik maksā divas lāpstas un kapļi. Izrādījās, ka tik daudz, ka mums nepaliktu naudas pašam ceļojumam. Tāds iznākums nemaz neapbēdināja Lūrichu un viņš vīpsnodams izkāpa no veikala, mierinādams, ka mēs varbūt jūrmalā atradīšot kādu dimantu smiltīs — tad nemaz nebūšot tālu jābrauc? Es nekā neatbildēju, bet pie sevis nospriedu, ka ja Lūrichs gribētu, mēs varētu pirkt vienu kapli un tomēr braukt. Bet Lūrichs katrā ziņā izvairījās no braukšanas tāpēc, ka viņš nezināja, caur kurieni jābrauc, lai nopirktu īstu biļeti. Es būtu varējis izpalīdzēt, ja paņēmis ceļā līdz skolas atlasu; bet tas brauciens iznāca tik steidzīgi, ka nebij laika padomāt. Bez tam būtu jāņem maiss vēl līdzi: kabatā ģeografijas atlasu iebāzt nevarētu.

### 3.

Beidzot mēs sasniedzām jūrmalas staciju. Tā bij tikko uzbūvēta un neviens no mums nezināja, pie kuŗas kases iet pēc biļetes. Gājām uzrakstus burtodami un milzīgus līkumus mezdami ap divi kuplūsainiem žandarmiem, kas, kā par nelaimi, bij nostājušies pašā telpas vidū. No tiem mums bija ļoti bail, jo svētdienas sarunās tēvi tos citādi nemēdza pieminēt, kā kopā ar treknu lamuvārdu birumu. Beidzot kasi atradām. Es iestājos rindā. Prasīju: „Cik maksā biļete līdz Majoriem?“ — „Pieaugušu vai skolnieku?“ — Es šaubījos brīdi, tad teicu, ka skolnieku. — „9 kapeikas, kartiņu uzrādot!“ — Kartiņas man nebij līdzi, es teicu, lai uzgaida, kamēr sameklēšu savu biedru. Nolīdu sāņus un sastingu: žandarms bij pavirzījies pāris soļu kasei tuvāk. Es stāvēju kā sālsstabs, tikai acis blisinādams, Lūrichu meklēdams. Bet tas nebija nekur ieraugāms. Tikai kad žandarms, piešiem šķindot, aizgāja, es pamanīju savu biedru, kuŗš bij gandrīz pieķēries kādas vācu dāmas kleitai: lai žandarms, tam skatu uzmezdams, domātu, ka tā ir viņa māte.

Es Čakaru aizvedu stūrī aiz ūdens mucas un izstāstīju, ko pie kases teica, izteikdams šaubas, vai tā var būt īstā kungu jūrmala, kurp tik ērti var nokļūt un par tik mazu maksu. „Nu kad, tā ir tā pati jūrmala! Tikai tu esi prasījis prastāko vietu. Un nevajadzēja arī teikt, ka skolnieki — citādi slepenpolicija var zināt, kurp mēs aizbraucam.“ — Jā, nu es arī sapratu, ka vajadzīgs bij prasīt pirmo vietu, bet nevarēja taču otrreiz pie lodziņa iet.

Čakars sirsnīgi nospļāvās, gāja pats un pēc brīža atnāca ar divi otrās klases biļetēm. Žēl,ka pirmās klases šajā vilcienā neesot — viņš noteica kā liels zinātājs. Jā, nu es arī nešaubījos vairs: tās bija patiesi kungu biļetes, — 6 reizes dārgākas kā pirmītējās skolnieku biļetes.

Mēs kāpām pa trepēm, lepni uzrādījām biļetes un bijām peronā. „Žani!“ — tagad Čakars mani sauca tikai par Žani vairs — : „Paskat, Žani, šī ir trešā klase, mums tur nav jāiet!“ Es arī pats to labi zināju, bet nesapratu, ka manam biedram gribas, lai visa pasaule to zinātu.

Otrās klases vagonā, kuŗā iegājām, visas kupejas,izņemot vienu, vēl bij brīvas. Mēs ieņēmām to, kuŗa atradās vagona beigās, jo Čakars pamatoti aizrādīja, ka katastrofās ciešot tie, kas esot vagona priekšgalā. Un mēs braucām ar cietu ticību, piedzīvot kādu katastrofu, jo kas tas būs par ceļojumu, kur nav nevienas katastrofas — mazākais ķinīšos tādus nerāda. Ceļojums bez katastrofas tiekot saukts par promenādi. Bet mēs taču stāvējām dēkaina ceļojuma sākumā. Kādi pārsteigumi gan mūs tur vēl negaida? Tāpēc — jābūt uz visu gataviem.

Tāpēc mēs atvērām logu — gadījumam, ja būtu ceļojumā jāpārlec no vilciena autītī: Harri Pilam tādi akrobatikas krāmi jāiztaisa ik ceļojumā pa ducim. Mēs gribējām būt viņa cienīgi skolnieki, tāpēc jāpierāda, ka neesam velti bikses uz ķinīšu soliem berzuši. Tad izmēģinājām mīkstos sēdekļus, uz kuŗiem tik jauki bij šūpoties; pie tam mēs, šūpodamies ka atsperes čīkst, savienojām patīkamo ar lietderīgo, jo baidījāmies, ka tur nav paslēpts kāds Zigomara bandas loceklis vai — kas vēl ļaunāk — mironis. Kad arī šīs bažas bij likvidētas, jo no mūsu šūpošanās bij salauztas pāris atspeŗu un tātad — arī laupītājam, kuŗš tur varētu būt iekšā, pāris ribu —, mēs jutāmies jau drošībā un no aizstāvēšanās pārgājām uzbrukumā: uzlīdām augšā — uz bagāžas sietiņiem paskatīties, vai tur nav palikušas kāda noziedzīga nodarījuma asiņainas pēdas, kuŗas mums būtu lemts atklāt par godu savam lielajam skolotājam Šerlokam Holmsam. Kad arī tur — ne tikai mūsu kupejā, bet arī visās citās kupejās — nekā neatradām, mums palika gaŗlaicīgi.

Kad konduktors paskaidroja, ka līdz vilciena atiešanai paliekot vēl 20 minūtes, mēs nospriedām iet uz pirmās klases bufeti. Tur paņēmām dzeltenmaizi un kafeju, likām ietīt vēl kūkas. Prasījām pēc austerēm, jo bijām dzirdējuši, ka tās esot visdārgākās zivis pasaulē, kuŗas varot rīt dzīvā veidā. Tā kā to bufetē nebij — apmierinājāmies ar vienu bundžu Rēveles ķilavu un mārciņu labāko bonbongu.

Izlietodams gadījumu, es, gar avīžgaldu iedams, pačamdīju Čakaru — sak', kungi pērk žurnālus, vajadzētu arī mums! Patiesībā mani interesēja tikai žurnālos ievietotās bildītes. Čakaram tādas lietas bija vienaldzīgas. Viņš caur zobiem novilka: „Tu gribi? Lai iet!“ — Un paņēma vienu duci žurnālu un ilustrētu avīžu, kas atradās tuvumā.

Vagonā iegājuši, izbāzām galvas pa logu; es nožēloju, ka nav iespējams pasaukt Vārnu ielas puikas: kaut tie redzētu mūs otrā klasē, piena konfektes zīžot un nevērīgi skatus laikrakstiem pārlaižot. Neviena latviešu žurnāla nebij — un pa krieviski es sapratu tikai tik daudz, lai nojēgtu, kas uzņēmumos. Čakars — tas arī tā nezināja. Bet mēs dūšīgi šķirstījām svešvalodu žurnālus, acis bolīdami un pa laikam viens otram ar bonbongu piebāzto muti piebilzdami: „Žani, bittschö pasmatreķ!“ — Tā mēs ieklausījāmies no kādas vācu ģimenes, kuŗas bērni aiz sienas visu laiku atkārtoja, mātes komandēti: „danke, bitte!“ Tomēr drīz šī jaunā ākstīšanās, kuŗu prasīja jaunā apkārtne, mums apriebās.

Par laimi — atskanēja trešais zvans un mēs — vēl vienmēr labā omā — varējām atstāt pilsētu, no kuŗas iesākās mūsu neaizmirstamais ceļojums.

### 4.

Vakara krēslā tinās dunošā Rīga, kad mēs atkal sajutām zem kājām gludo asfaltu: mūsu vienīgā kungudiena bija beigusies, ne tikai neatstādama atmiņā kaut ko mīļu,bet vairāk gan — dziļas neapmierinātības apziņu. Pie tam uz sirds kā smags veseris gulēja baigu nojautu masa: „Nez', kas vēl mājā mūs sagaida?“ — Mēs bijām sastrīdējušies un līdz Matīsielai nogājām viens ar otru nemaz nerunādami.

Mūsu strīds bija sācies jau ceļā uz jūrmalu: kad mēs Majoros izkāpām no vilciena, izrādījās, ka Lūricha kabatā palikušas vairs tikai 55 kapeikas. Mums galīgi saplaka dūša, kad pārliecinājamies, ka naudas nepietiek vairs ne kārtīgam atpakaļbraucienam, par dzīvošanu jūrmalā, kur mums paredzēta dažu lielisku plānu reālizēšana, — nemaz nerunājot. Dusmās es sāku apvainot Lūrichu neuzmanībā: man šķita, ka viņš kādu pusrubli būs izmetis nejauši, bet kad uz atejvietas baltās kaļķu sienas saskaitījām šīs dienas izdevumus, tad izrādījās, ka tiešām visu pārējo summu bijām izdevuši.

Bīdamies par atpakaļtikšanu, gumdīju Lūrichu — iet uzzināt kasē, cik maksā atpakaļbrauciens. Lūrichs gan papriekšu negribēja to darīt, apgalvodams, ka tas esot mazdūšīgas atkāpšanās sākums. Beidzot tomēr gājām. Bet tā kā kase izrādījās ciet, tad pie skaidrības netikām. Abi mēs tomēr bijām vienisprātis, ka, ņemot vērā to atbildi, ko es pirmīt dabūju kasē Rīgā, — mums palikusē summa labi ja sedz atgriešanās izdevumus un tāpēc neko izdot vairs nedrīkstam.

Lūrichs tomēr apgalvoja, ka mēs izpeldēties tomēr varēšot: jā, kas tā būšot par jūrmalas braukšanu, ja mēs peldēties neietu? Bet sirds dziļumos laikam arī viņš nemaz tik drošs nebija, par kādu gribēja izlikties, jo bez kādas konsultēšanās ņēma vislētākās biļetes peldbūdā. Neskatoties uz ievesto drakonisko taupību, mūsu kapitāls tomēr saruka uz 31 kapeiku. Ar to mēs varējām tikai mēles izkāruši placierēt un noskatīties, kā kungi dzeŗ paviljonā limonādi: mēs nekur vairs iekšā iet nedrīkstējām.

No slāpēm beidzāmies vai nost, bet rokās bija tikai pusizēstā ķilavbundža, uz kuŗu man netikās ne virsū skatīties. Es skubināju Lūrichu — ātrāk bundžu izēst: mazākais, būs mums trauks, ar kuŗu ūdeni Lielupē iesmelt. Lūrichs gribēja iegāzt ķilavas smiltīs, bet es to neatļāvu: varbūt vēlāk mums būs jācieš vēl bads, tāpēc labāk sabāzt pie laika vēderā. Var taču iznākt tāpat, kā ar dzeŗamo: tā mums bija nesen pat vairāk, kā vajag, bet nu nav ne piles. Tāds arguments gan pārliecināja manu draugu, bet reizē arī satracināja: viņš pārmeta, ka uz manu ieteikšanu esot izgrūdis naudu par žurnāliem — tāpēc tagad neiznākot, ko pasēdēt paviljonā. Viņam bijis viss ierēķināts uz divi personām, bet es sajaucis rēķinus. Viņš gribēja, lai es, kā vainīgais, mēģinot žurnālus „pa vecam“ kādam avīžniekam pārdot, lai vai par puscenu; tikai pateicoties tam, ka dažām žurnālu lapām stūŗi bija jau noplēsti, bet uz vākiem bij ķilavu bundžas zupaina rieva uzspiesta, kā arī nosmērēti ar piena bonbongām, — man izdevās no nepatīkamās misijas atbrīvoties. Mēs nogūlāmies smiltīs un steidzāmies sausajās rīklēs iegrūst pēc iespējas vairāk ķilavu, lai badam sākoties varētu to izturēt ilgāk par savu ceļabiedru. Tad, gaŗšļaukus izstiepušies, sagriezām viens otram muguras un nerunājām vairs ne vārda. Mēs bijām dusmīgi bez gala. Mēli aiz slāpēm izkāris, es centos atminēt, ko darījis Busenara varonis, kad tas ieslodzījumā barots ar saldu ievārījumu vien; bet smadzenes nestrādāja kā nākas un es vajadzīgo sleju neparko nevarēju atminēt; arī visas citas pārdrošo slepenpolicistu receptes bij vējā izgaisušas. Apatiski raudzījāmies uz jūru, un katru pusstundu gājām uz staciju dzert ūdeni no mucas, pēc kam atgriezāmies atkal uz jūrmalu. Kad arī muca bij iztukšota, pēdējo pilienu no tās krūzītē iepilinot, — viss mums bija apriebies līdz kaklam; par laimi, atvēra patlaban biļešu kasi. Kāds bij mūsu pārsteigums, kad izrādījās, ka biļetēm uz Rīgu mums iztrūkst veselas 3 kapeikas: mums bija tikai 31. Man kājas notirpa to dzirdot un Lūrichs palika bāls kā audekls. Izmisumā viņš gribēja te doties uz policiju — lai sūta pa etapu, te braukt kā zaķis. Bet abos gadījumos draudēja viens un tas pats: častoks un grandiōza izgāšanās Vārnu ielas republikas jauno pilsoņu acīs — tie, bez šaubām, par to saostu. Beidzot man iešāvās laimīga ideja: kā būtu, ja mēs ietu kājām nu, teiksim, līdz Bulduriem: no turienes biļetei katrā ziņā pietiks. Šis mans paredzējums gan izrādījās pareizs, bet Rīgā mēs atgriezāmies tikai ar krēslu — noguruši, satriekti, ļauni viens uz otru.

Mēs apatiski cilājām kājas, bez kādas savstarpējas norunas apmetot lielu cilpu tam zābakpucētājam, kuŗu pirmīt cienājām. Lūrichs bez apstājas spļāva caur zobiem un izgrūda fonētiski nedalāmas skaņas. Man no neizdevušās ekspedīcijas bij viens apmierinājums, kuŗš pa daļai remdēja arī fiziskās slāpes: mums bija vēl dzīva manas prakas kabatā iebāzta žurnālu kaudze. Bet kad es, uz tiem norādīdams, gribēju Lūrichu iepriecināt, viņš pavēlēja tūlīt mest žurnālus zemē. Citādi mājās uziešot, ka mums bijusi nauda. Gan es mēģināju pēdējo palieku no slavenās dienas paglabāt — bet Lūrichs bij šoreiz nepielūdzams: kam būšot ar savu ādu jāatbild par šīs dienas ekspedīciju? Taču viņam, ne man! Bez tam, mājām tuvojoties, viņam bij atgriezies kāds mazums no pinkertoniski-holmiskās apķērības un tas mani pamācīja, ka slaveni slepenpolicisti ne vienreiz vien krāma papīra pēc iekrituši — lai atminot kaut tikai lordu Listeri ķīniešu elkudievu templī! Man gan likās, ka pierādījums aiz matiem pievilkts, jo tāda gadījuma, kur žurnāls tieši būtu iegāzis slepenpolicistu, neatcerējos; laikam gan Čakara tēva platā siksna šai argumentācijai bij īstais pamats. Par šīs siksnas apmēriem mūsmājā gāja teiksmaini stāsti un es pilnīgi piekritu savam ceļabiedram, ka visi līdzekļi ir labi, lai no iepazīšanās ar to izvairītos. Beidzot mēs jautājumu atrisinājām kompromisa ceļā: žurnālus es apsolījos izmest, bet tādā vietā, kur tiem vēlāk varētu atnākt pakaļ. Tā arī izdarījām: kad bijām jau gluži tuvu savai mājai, iemetām žurnālus caur restēm Rozīšmājas malkas pagraba logā. Tad iztīrījām kabatas, izmetot visu, kas varētu norādīt uz mūsu šīsdienas gaitām, neizņemot arī bonbongu papīrīšus — Vārnu ielas naudu! Neko darīt — bij jāizmet arī tādas vērtības, lai svaigie papīrīši nedotu iespēju mātēm, kabatas izčamdot, taisīt dažus loģiskus slēdzienus.

Kad bijām vairs tikai pārdesmit soļu no mājas, Lūrichs man piekodināja nevienam nestāstīt, kur mēs šodien bijuši. Es nosolījos. Tad viņš teica: „Saki Dieva vārds!“ — „Dieva vārds!“ — „Saki, Dieva vārds, ka neteikšu!“ — „Dieva vārds, ka neteikšu!“ — Pēc tam lika to pašu apzvērēt vēlreiz krieviski, sakot „jei bogu!“ Puiku republikā šo pēdējo, svešvalodas zvēresta formulu lietoja tikai sevišķi svinīgos gadījumos — piem., ja bij kādam nozagti zukseŗi un zagli citādi atrast nebija iespējams, vai arī kāda gumijbumba spēlējoties pārlidoja uz kaimiņsētu un tās puikas teicās bumbas neredzējuši. No tā es sapratu, ka stāvoklis patlaban nopietns.

Mums bija liels pārsteigums, kad savas mājas priekšā neatradām neviena puikas, nedz meitenes. Šai laikā mēs parasti ķērām pīlītes, sitām knipeļboku mājas priekšā, ka smiltis vien kūp. Par to vislabāko liecību nodeva Vārnu ielas suņu pārsistās kājas. Bet šodien — mūsu mājas priekšā un sētā — neviena cilvēka, neskatoties uz to, ka pie Rozīšiem sētā patlaban iegriezās leijerkastnieks ar mērkaķi. Sirds sažņaudzās baigā paredzējumā: būs noticis kas ļauns, kamēr mēs projām bijuši. Vēlreiz Lūrichs man uzmeta jautājoši lūdzošu skatu, vēlreiz es tieši uz šo skatu atbildēju ar „jei-bogu!“ un — mēs vērām smagās koridora durvis.

Ja uz ielas šodien bij ļoti kluss, tad mājas iekšienē īstā Gomora. Vienā no augšējiem stāviem Lejniece strostēja Eiduķieni; vārdi bira lejup: „Mana meiteņa tu neaiztiec, vecā karga! Tīri kā Pestītājs teicis: baļķa tu savās acīs neredzi, bet meklē skabargu, ko savam tuvākam iedurt! Vai tavs Tedis pērn neizsita skārnim logu? Kas pagrabā nolauza krānu? Kas pērn bēniņu striķus bij nogriezis priekš šūpolēm? Kas... “ — Bet Eiduķiene jau cirta pretī: „Va dzi, va dzi! Ļautiņi, sievas — sanākat nu, ko šī kriminālā mātīte grūž laukā. Mute kā plēšas tai mūsmājas blēžu organizācijai — visus jūs vajadzētu nodot merovojam un centrālī. Lanckas tādi! Tavas Leontīnas slava jau zināma — viņa jau bijusi tā tačkas zagle, man avīžnieks pirmīt teica — visa pasaule jau to zin, tikai tu, mīļā, vēl nē. Pieskrējusi tava Leonte pie avīžbūdas, lai vecis palīdzot — tai kāja pārgriezta: lai dodot lupatu! Kiukā bijusi veca širce, to pašu saplēsis, meiteni glābdams. Ak, pasaulīt! Arī viņa — sievišķis — lanckā puikām līdzi! Bosiku banda! Kad man būtu meita...“ — un viņa kratīja dūres Lejniecei, kuŗa, cieši klāt pienākusi, rādīja pie acīm piebāztu knipi. Lejniece patlaban gribēja gāzt tai pretī, kad tās ieraudzīja mūs pa trepēm kāpjot. Mēs nācām galvas nolaiduši, klusi kā mailītes upes dibenā jūlijsaules svelmē. Mēs kāpām lēni un apdomīgi, cerībā, ka kaŗojošās sievietes mūs varbūt nepamanīs. No šī viedokļa raugoties, sieviešu kaŗš mūsmājā mani iepriecēja, pa daļai nomācot baigo vēstu iespaidu par mūsu bruņotā automobiļa likteni. Bet tikko mēs parādījāmies otrā stāvā, sievietes, mūs ieraudzījušas, meta savu kaŗu pie malas un abas vienotā frontē ar mutainām batarejām uzbruka mums, divi nogurušiem ceļiniekiem, kuŗi ilgojās tikai pēc viena: drīzāk nogurušās galviņas nolikt spilvenā un visu šodien piedzīvoto ar vēl nezināmām beigām — aizmirst. Bet viņas nelikās mierā: „Skat', kur vēl divi darbinieki nāk! Noņēmušies, nosvīduši! Laižat nu vie' jau pie laika bikses zemē — tēvs jau gaida ar džindžalu! Esat jau labu darbu pārstrādājuši — visa pasaule skan! Ak, kādi ir tie mūslaiku izlaistie bērni! Neviena nav, kas tos spētu savaldīt!“ — Lejniecei pa puspievērtām durvīm nāca cepjamas gaļas smarža — čurkstēja sīpoli, kūpēja kodīgi dūmi. Laikam no tiem mums abiem ar saskrēja asaras acīs, bet mēs, neliekoties ne par ko zinis, uzkāpām līdz nākošam stāvam. Kamēr es gaidīju pie savām durvīm, atvērās Čakaru durvis, un liela, sodrējiem klāta roka manu drošo ceļabiedru, kuŗu neviens nekad nebij pacēlis, pacēla tā, ka kājas vien nospirinājās. Es vēl dzirdēju, kā nodūca: „Ak tad mājā gan!“, durvis dobji aizcirtās un aiz tām tūlīt tapa dzirdama Lūricha balss — papriekšu daudzmaz noteikta, tad stiepta un sīcoši žēla. Pēc brīža viņš brēca pilnā kaklā vai, kā pie mums teica, — bij „ļerbas atlaidis“.

Man atvēra durvis brālis, bailīgi gar ķēdi raudzīdamies kā uz pārnācēju no viņpasaules. Tēvs vēl nebij mājās — tas jau labu laiku strādāja vakaros līdz deviņiem virsstundas, bet māte bij uzgājusi ceturtā stāvā piedalīties padebešos noritošā vārdu kaŗā, kuŗš pēc balsu daudzuma un intonācijas šoreiz šķita izvērties īsti plašs. Steidzīgi brālis man izstāstīja, ka „šodien bijis kaŗš, ka mūsējie bez Lūricha sakauti, atņemts bruņotais automoblis, kuŗa dēļ sētnieks sacēlis troksni. Uz trotuāra...“ bet viņš aprāvās, jo ienāca māte: „Nu jūrmalas kundziņ, — vai mājās gan? Čakarēns jau izstāstīja tēvam visu! Cik tādiem bērniem gan tā prāta — nez' kā vēl esat izpalikuši tajā akmeņkaušļu bandā. Nu tu vairs laukā netiksi ne soļa! Jā, tā iet, kad bērniem palaiž vaļu...“ Viņa būtu vēl turpinājusi tādā pat garā, kad pēkšņi, par laimi vai nelaimi, — viņas skats krita uz manām kājām; viņa aizmirsa mani un piegriezās tikai maniem zābakiem: „Ak, zābaciņi kā nojāti! Purni abiem beigti, zoles vaļā! Cik sen, kā samaksāja 70 kapeiku par lāpīšanu un nu jau atkal sabeigti! Pa kādiem purviem tad tu jājis?“ — bēra tā, novilktos zābakus slaucīdama; es izlietoju gadījumu un steidzos drīzāk gultā. Nost ģērbdamies, sevī domāju: kā gan tas varējis iznākt, ka mūsējos sakāvuši? Bet prasīt nedrīkstēju, tikai vēlreiz nožēloju savu pārsteidzīgo braucienu. Tad palīdu zem segas, no kuŗas jau rēgojās brāļa pinkainais pakausis. Viņš arī nerunāja ne vārda. Tad es pārvilku segu sev un brālim pār galvu, tumsā sataustīju viņa ausi, pie tās pielīdis, čukstēju:„ Saki, kāpēc mūsējos šodien saštaukāja?“ Čukstoša atbilde: „Leonte kāju pārgrieza uz pudeles, Peksim ar akmeni pierē trāpīja, Aleksim pa degunu asinis nāca, bet — patausti man uz muguras: 4 dziļas švīkas ar zobenu.“ — Es taustīju, bet nekādu grumbu nevarēju atrast; māte pamanīja murdzīšanos zem segas un uzsauca: „Vai t' nu vēl neesat pa dienu izjādījušies diezgan, ka pa nakti nav miera? Vai būsat klusu!“ Izbāzām galvas no segas apakšas, blisinādami acīm, bet acu valoda šai gadījumā izrādījās par galīgi nepielietojamu. Miegs ņēma virsroku, un daudzbalsīgajai simfonijai ceturtā stāvā skanot, durvīm klaudzot un Lūricha izmisušiem kliedzieniem lāgu lāgiem atlidojot, es iemigu. Iemigu saldā apziņā, ka visdrausmīgākā diena manā kaķa mūžā ir pārdzīvota.

Otrā rītā ap pusseptiņi em mani pamodināja tēvs. Tā bij viena no retajām reizēm, kad es to no rīta redzēju. Parasti tikai sestdienās iznāca tā, ka es biju istabā, kad viņš pārnāca no fabrikas. Citādi tas bija pastāvīgi šķirts. Tēvam bija tas pats labi pazīstamais ādas praķis mugurā, no kuŗa nāca čuguna un eļļu smaka. Pirms iešanas uz fabriku tas ienāca pie mums un teica: „Tu, dēls, šodien nekur neej labāk. Tev ir grāmatas — palasi tās, es vēl tev nopirkšu un svētdien iesim špacierēt uz Biķerniekiem. Ar Čakaru nestaigā — viņš delverīgs puika; vakarā, kad atnākšu, izstāstīsi, ko labu lasījis.“ Nez' kāpēc man kas karsts iesita pakrūtē? Kāpēc, kad tēvs tulznaino roku laida pār pieri, man bij tā, ka gribētos raudāt? Viņš taču mani nebāra — nu, tad kāpēc? Es apsolījos tēvam, noskatījos, kā viņš smagos ūdenszābakos, papīrā ietītu maizes gabalu rokā, lēni izgāja pa durvīm. Es atkal aizmigu — asara bij izspiedusies: bet ja tā bij laimes asara, tad — kāpēc tik rūgta? Bet visi jautājumi nogrima uzplūdušo sapņu orkānā, kur es uz plosta cīnījos ar indiāņiem un ēdu kokosa riekstus Zelta Raga piekrastē.

### 5.

Pāris nedēļu pēc nelaimīgās kaujas „pie lielā kliņģeŗa“ mēs, puikas, dzīvojām gluži klusi. Mūsu māja atstāja uz svešinieku tādu iespaidu, itin kā tai pāri gājusi vētra. Ārā neviens netika nemaz. Viens otru mēs redzējām tikai svētdienā, kad tēviem pie rokas aizcierējām uz karuseli un balaganu būdām pie Pērnavas ielas. Mūsu republika bij galīgi sagrauta un sarunāties viens ar otru mēs varējām tikai izmelojoties mātei: sak', jāiet uz atejvietu, kur tad arī pa diviem satikāmies, pārrunāt negaidītā trieciena cēloņus. Tikai jūlija beigās režīms palika mīkstāks un mēs atkal varējām sanākt uz sapulcēm pagrabā.

Tur tad mūsu stāba priekšnieks, kalēja Ernests, sniedza republikas pilsoņiem pirmo pārskatu. Sēdēdams uz divi ķieģeļiem un ar roku saliekto nazi gaisā mētādams, tas iesāka ar apgalvojumu, ka lielu lomu visā neveiksmē spēlējusi nodevība, kuŗas izdarītāji gan nav atrasti, bet tomēr pamats tos meklēt Lauku ielas pārbēdzēju starpā. Kāds to dienu neapšaubāmi esot paziņojis, ka Lūrichs aizgājis no rīta uz Rīgu. Te mēs abi ar Čakaru saskatījāmies un nobālējām: mums prātā atausa mazais Mika ar tīriņdesu virkni, bet tomēr nekā par savām aizdomām neteicām.

„Nu, un uzoduši, ka Lūricha nav... šie par varīti — mūs ievilkt kaujā. Mēs nē. Ap pusdienu mans tēvs sūtīja Andreju un Aleksi pēc pakavnaglām pie Cīruļa. Šie virsū — smērē beigts. Gan es ar Tedi teicu, ka atmaksa jāatstāj vēlākam. Bet kad pretinieks parādījās jau pie mūsmājas vārtiem, izsludinājām mobilizāciju. Kolīdz lielā Šprote ievilkās savā midzenī — mēs ar autīti — forverts!“

Pretinieka izlūki, mūsējiem parādoties, ātri pazuduši. Pretēji citām reizēm, kad tulianieši pēc niknām akmeņu kaujām glābušies pavārtē, šoreiz tie nemaz no pavārtes laukā nelīduši, ļaudami mūsējiem noiet līdz pat sakņbodītei. Pēc tam no divi vārtiem metušies virsū. Lūricha ļaudis sākuši atkāpties zem akmeņu krusas.

Pie tačkas to dienu bijusi pielikta Lejnieku Leonte ar mazo Mīci. Kad mūsējie sākusi bēgt, arī Mīce sprukusi no grāvja laukā, ka bize vien nokustējusi, atstājot Leonti vienu pūlamies. Tā gan izvilkusi smago ķerru no grāvja un devusies uz māju, ka dārdējis vien, bet tad, uzduŗoties uz sasistas pudeles stikla, pārgriezusi kāju. Leontei saļimstot, tačka apgāzusies, viss municijas krājums izbiris ielas vidū. Palīgā gan steidzies brālis, bet tačku tomēr neizdevies glābt, jo nesenie pārbēdzēji, lai reabilitētos uzvarošā Tuliana priekšā, uzklupuši mūsējiem no muguras. Zaudējuši pēdējos akmeņus, mūsējie mukuši, cik kājas nes. Tačka kļuvusi Lipa Tuliana kaŗa laupījums; ienaidnieki to ievilkuši savā sētā un pieslējuši pie sienas, pēc kam sagājuši bēniņos uzvaras svētkus svinēt.

Vakarā noskalpētais Piektdiena par velti meklējis tačku, kamēr no Lauku ielas atnācis sētnieks un atgrūdis bruņoto autīti, kuŗu ienaidnieki pārklājuši mūs nicinošiem krīta uzrakstiem un ar gaumi izpildītam karikatūrām. Lai saņemot savu mantu un nepaļaujot bērniem vaļu. Piektdiena arī kaut ko nomurminājis, pievācis to un lieta būtu izbeigta, ja sarunu nebūtu dzirdējusi lielā Šprote. Viņa apakšstāvā patlaban pie vaļēja loga ēdusi siļķi ar rūgušpienu, kad izdzirdusi divu sētnieku sarunu. Kā bijusi, ar siļķes asti rokā, tā izsteigusies sētvidū un sacēlusi negantu gvalti. Visi logi līdz pat piektajam stāvam atvērušies un visur izkārušās galvas. Tā iepriekšējā izlūkošana sieviešu kaŗā. Tā kā tur cīnīties nebijis īsti parocīgi, jo nācies stipri kaklu grozīt, sevišķi uz augšu vārdu bultas raidot, tad drīz apspriešanu pārnesušas uz koridoru, kur cīņā piedalījies viss precēto sieviešu personāls. Šai brīdī mēs divi ar bijām pārbraukuši.

Ernests nobeidza ar zaudējumu uzskaitīšanu: Leontei — kāja pušu, Peksim galva, četriem trāpīts ar akmeņiem, pie pakaļdzīšanās līdz mūsmājas durvīm atņemti — viena velosipedu taure, gorodovoju svilpe, Čakara jaunais revolveris un viss pēdējā nedēļā savāktais akmeņu krājums. Par laimi, izdevies izglābt bungas. Zaudējumi bija smagi — tādus vēl nekad mēs nebijām cietuši.

Meklējot sakaušanas iemeslus, Ernests ar Lūrichu gandrīz sakāvās: arī tas bija kas negadījies. Lūrichs pārmeta pirmajam gļēvumu, sauca to par pānikas palkavnieku. Ernests apvainoja Lūrichu dezertēšanā un gandrīz vai nodevīgos sakaros ar pretinieku: jo kā citādi pretinieks būtu zinājis par tā prombūtni, ja pašu mājas ļaudis to pamanījuši tikai kaujas priekšvakarā. Beidzot tomēr nomierinājāmies un vienbalsīgi izteicām atzinību visas Saulītenes republikas vārdā linumatainajam Andrejam par pašuzupurēšanos pie trumuļa glābšanas.

Pēc tam mums abiem bij jāstāsta savs ceļojums; mēs to arī darījām, nolaizdami, saprotams, visu slikto, tā kā tie klausījās kā mazi bērni pagraba krēslā, acīm mirdzot. Kad stāsts bija nobeigts, nāca desmitiem teoriju, kā mūsu biedri būtu rīkojušies jūrmalā. Vairums piekrita Ernestam, kuŗš par vari gribēja atstāt Čakaru kaunā — protiet, ka viņi, ja naudas vairs nebūtu, ielīstu ogļmucā un ar ogļu kuģi aizbrauktu uz Jauno Pasauli. Mēs tādu netiešu pārmetumu mazdūšībā noraidījām un apgalvojām, ka jūrmalā kuģis nevar piestāt: par seklu. Un pašiem peldēt līdz kuģim arī nav domājams: jo vai nav dzirdēts par haizivīm? Tas mūsu klausītājus kaut cik apmierināja, un tiem bija jāpiekrīt, ka mēs šinī gadījumā rīkojušies pietiekoši gudri.

Galu galā garastāvoklis sacēlās tik augstu, ka mums revanšs tuvākā nākotnē likās jau pilnīgi iespējama lieta. Vēl tikai jānogaida, kamēr mātes izņems no bērnudārziem tos, kuŗus tur nodeva pēc nelaimīgās kaujas. Šai izņemšanai vajadzēja notikt drīz, jo uz to mātes spieda atkārtotās puiku bēgšanas pār Apollo sētu un Valmieras patversmes žogu. Un — tiklīdz būsim visi kopā, tā atjaunosim arī savas mājas grimušo slavu.

Tas bij jo vairāk nepieciešami tāpēc, ka droši palikušie citu māju puikas tagad nekautrējās katrā izdevīgā gadījumā mūs aizkart, atgādinot mūsu neseno pametumu. Bet atriebt to vasaru mums vairs neizdevās: pienāca rudens, bet uzraudzība vēl vienmēr bij stingra, tačka ieslēgta. Bij jāgaida jauna vasara. Tā nāca arī ar jaunu sauli un jaunu revanšu Saulītenes republikai.

### 6.

Beidzot viņa, sengaidītā revanša diena, pienāca. Tas bija kādu svētdienu. Tēvi, tikko uzcēlušies, skuva pie atvērtajiem logiem bārdas, kad mēs visi, jaunās drēbēs, salasījāmies pie parādes durvīm. Klusā svētdienas rītā mēs nedelverējāmies un mierīgi stāvējām dzestrajā ēnā. Visa iela bija neparasti klusa.

Kad visi puikas bij salasījušies, mēs devāmies ceļā: uz Grīziņkalnu. Tur jau, kā svētdienā, vēra vaļā balaganus. To priekšā, kaklus izstiepuši, mēs ar pavadījām svētdienas. Naudas mums nekad nebij, katrā ziņā tik daudz ne, lai varētu balaganā iekļūt, bet tas ar nebij vajadzīgs, jo gudri ļaudis mums pastāstīja, ka balaganos nerādot nekā vairāk par to, ko ārā uz paaugstinājuma.

Gājām ciešā pulciņā, lai atsistu gribu mūsu pretiniekiem uzbrukt. Uz smilšainā laukuma ļaužu bija vēl maz; lielais vairums — mūsu vecumā — ēda saules puķes un koda riekstus. Atvērts bija vēl tikai gaisā sitamais spēka mērošanai; tur apkārt bija jau lērums puiku. Arī mēs tur piestājām, kamēr atvēra karuseli. To mēdza atvērt parasti kā pirmo no balaganiem.

Kad karuseļa īpašnieks nāca, pie ieejas jau stāvēja rinda puiku — ne jau, lai sēstos iekšā, bet lai grieztu. Īpašnieks labprāt lietoja šo lēto dzinējspēku, jo, ja pasolīja, ka par stundu griešanas atļaus piecas minūtes pavizināties karuselī, tad gribētāju palīdzēt bija vai cik. Uz senu laiku tradicijas pamata, kuŗas vēsturiskais cēlonis nav izdibināms, šo karuseļa griešanas darbu bij monopolizējušas divas māju grupas: mūsējā un Lauku ielas, jo citu tik lielu puiku arteļu nebija. Mazākos arteļus pielaida tikai vēlāk — kad ne mūsējo, ne Lauku ielas zēni vairs griezt nejaudāja. Abas šīs mājas mijās griešanā, līdz piekusa: katra pa stundai, bet nekad kopā negrieza.

Arī to svētdienu mēs pirmie sabirām aiz raibajiem karuseļa priekškariem. No Lauku ielas bija jau atnākuši vairāki; tie griezīs otru stundu, bet trešo mēs pie īpašnieka — resna kunga ar zelta ķēdi pār vēderu — bijām jau rezervējuši sev.

Grūtākais bija karuseli iekustināt: pret resnajiem baļķiem mazajām krūtīm atspiedušies, uzmudinājām viens otru, kamēr vidējais bomis iečīkstējās. Tad pati no sevis sāka skanēt milzīga leijerkaste. Jo ilgāk griezām, jo vieglāk lidoja karuselis, tā ka beidzot tas skrēja it kā pats no sevis: mazās kājas tikko paspēja līdzi — lai nākošais bomis pie apstāšanās neķertu muguru.

Mēs rāvāmies nosvīduši; vēl braucēju bija pamaz, kā mēs caur aizkaros izplēsto caurumu varējām redzēt. Viens, otrs skrīverītis ar savu simpatiju, mazas meitenītes rozā kleitiņās, resnām mammucēm pie rokas, piedzēries atslēdznieks no Felzera un policijas kārtībnieks, iesaukts par Fazānu; īstais viņa vārds gan bija Fofanovs — tā viņš pie pavēstu izsniegšanas parakstījās. Fazāns izlietoja savu kroņa kalpotāja stāvokli, lai, kamēr vēl publikas pamaz, pagrieztos uz krēpainā koka zirga. Uz stundas beigām ļaužu palika vairāk. Mēs būdā sākām svīst, noāvām kājas, izmetāmies kreklos. Lai vieglāk ietu, dziedājām līdzi leijerkastei:

> „Tir lir litam,
> kas kaiš citam... “

Kad stunda bija pagājusi, mēs, lai arī noguruši, palikām pie stingras apņemšanās, pēc tulianiešiem atkal griezt — jo par otro stundu artelim īpašnieks jau maksāja naudā.

Tad sakāpām uz zirgiem, laivās, uz lauvām un 5 minūtes, priekā reibdami, griezāmies līdzi ar „kungu bērniem“, jo katrs, sākot ar fabrikas skrīveri, mums jau bija kungs. Braukdami uzsaucām: „Juch-cai!“ un zobojām tulianiešus, kuŗi nu iekšā svīda: „Ātrāk, putrasmaisi, čangaļi, ātrāk! Uzmet uz ierēm!“ — Mēs bijām lepni, ka varam savus ienaidniekus komandēt. Par nožēlošanu 5 minūtes uz koka zirga muguras skrēja apbrīnojami ātri un mums bij jākāpj lejā. Vēlreiz atgādinājuši Ozoliņam, ka pēc stundas būsim atpakaļ, mēs nokāpām.

Balagani jau vērās vaļā un mēs ar interesi noklausījāmies šīs dienas jaunās klaunu anekdotes un koŗu kuplejas. Ja atkārtojās, kas jau bijis, mēs teicām aktieŗiem priekšā un tam negribot bij jāizmet kāds jauns triks, citādi pastāvīgā pirmo rindu publika zobotu to no panckām ārā.

Pie ceturtā no balaganiem, kad koris nobeidza kādu pikantu kupleju un mēs dūšīgi aplaudējām, piepešā klusumā izdzirdām pūtēju orķestŗa skaņas. Netālās artilerijas kazarmās bija kādi svētki. Orķestris dūca himnu. Tas mūs uzjautrināja, bet vēl vairāk — tas, ka Fazāns, himnu dzirdot, sastinga, roku pie cepures širmja pielicis. Mēs saspiedāmies ciešā pūlītī un, kad orķestris sāka trešoreiz himnu atkārtot, mēs pilnām krūtīm rāvām līdzi:

> „Bože, carja hraņi,
> siļķes bez žaunām,
> cāļi bez kājām,bez kājām gan!“

Fazāns dusmīgi bolīja acis un kustināja ūsas, bet no vietas nekustējās, kamēr mūzika beidza spēlēt. Tad, zobenu pie sāniem piespiedis, tas apsviedās sāņus un skrēja uz mums. Mēs izklīdām kā putnu bars — katrs uz savu pusi. Fazāns panāca tikai mazo Kārīti un, kamēr to nepalaida vaļā, mēs sekojām policistam. Kad tas aizgāja, saskrējām pie Kārlīša; tas pastāstīja, ka tam noprasīts, kā tēvu sauc un kur dzīvo. Mums palika vieglāk ap sirdi un mēs gājām uz karuseli, kur nu bij jāstājas darbā: stundai vajadzēja būt jau apkārt.

Izrādījās, ka stunda tiešām apkārt, bet tā kā mūsu artelis nebij pilnā sastāvā, tad Lipa Tuliana ļaudis bij sākuši tūlīt griezt otro stundu. Tas mūs saniknoja un tiklīdz karuselis nostājās, mēs prasījām, lai tie laiž mūs iekšā. Viņi atbildēja ar smiekliem un arī resnais kungs smaidīja vien: nu par vēlu — kāpēc pirmīt visi nebijuši. Mēs saucām, ka tā ir nedzirdēta likuma pārkāpšana, ja vienam artelim ļauj divas stundas no vietas griezt. Nekas nelīdzēja. Kungs deva zīmi ar zvanu un — karuselis atkal sāka griezties. Mēs palikām apjukuši stāvam: visvairāk mūs saniknoja tas, ka nu tulianieši mūsu vietā pelna naudiņu. Vēlreiz mēģinājām runāt ar kungu, aizrādot, ka mēs jau neesam vainīgi. Bet kad tas smīnēja vien, mēs sākām bombardēt karuseli ar akmeņiem, mērķējot uz viņa krāsainajiem lukturīšiem. Mūsu dusmu izvirdumu pārtrauca divu policistu parādīšanās.

Mēs bijām spiesti galīgi noiet no skatuves un aizvilkāmies uz netālās fotografijas sētu, kur stūrī pie mēslu kastes noturējām apspriedi. Mums garastāvoklis bij neparasti nospiests. Ernests tikko valdīja asaras, redzēdams, ka citi puikas tagad nevērīgi izturas pret mūsu māju. Taisnība tika taču kājām mīdīta: mums atņēma darbu, mūs zaimoja, par mums ņirgājās.

Un Saulītēnu krūtis dusmās izspiedās uz āru. Bez kādas spriešanas visi bija vienis prātis tanī ziņā, ka tāds stāvoklis nav ilgāk ciešams: bezkaunīgie kaimiņi ir jāpārmāca vēl šodien. Naids un rūgta apvainojuma sajūta mūs padarīja nemierīgus, mēs negribējām ne brīža vairs gaidīt, bet iet tūlīt izmisušā cīņā. Lūrichs to neatļāva, jo tā būtu visu smilšukalnu tradiciju laušana, ja mēs negaidot no muguras uzbruktu; bet aizlaist pretiniekus uz māju arī nevar, jo tur svētdienas dienā nekādi kauja nav izvedama, nerunājot nemaz par to, ka mūsu mājas tuvumā mēs tuvākā nākotnē vēl par kaušanos nevarējām ne domāt. Tāpēc nolēma raidīt pie Lipa Tuliana mazo Kārlīti par sūtni. Tam līdzi iedevām ultimātu, kuŗu visi kopā sacerēja:

> „Ultimāts,
> no Saulītenes mājas puikām Lipa Tuliana karavīriem un zem protektorāta
> atrodošamies ciltīm.
> 
> Bālģīmaino brāli! Neģēlīgā kārtā jūsu ļaudis pēdējā laikā aizkar mūsu māju. Pēc šīs dienas varmācības mēs prasām gandarījumu. Liekam priekšā: pieņemt šovakar kauju tanī vietā, kur Lauku iela iznāk uz smilšukalniem. Citur un > citā laikā nevaram. Mēs nelietosim nekādus ieročus, jo arī jums tādu līdzi nav. Arī akmeņus iepriekš nelasīsim, jei bogu nē. Izsakam cerību, ka arī jums padoto kovboju ciltis izturēsies kā džentlmeņi un kausies godīgi. Ja kauju nepieņemat, skaitīsim jūs par trušiem un sevi par uzvarētājiem. Lūdzam ziņu atpakaļ.
> 
> J. Lūrichs, Olava tirdzniecības skolas skolnieks, Saulītenes mājas cilšu virsaitis.
> 
> E. Kļaviņš, indiāņu cilšu stāba priekšnieks.“

Papīru salocīja, un uz tā Lūrichs lieliem burtiem uzmeta: „A. g. Lipam Tulianam — Jēkabam Draviniekam, Lauku ielas kovboju cilšu vecākam.“ Un virsū trīskārt pastrīpotu: „Ļoti steidzoši!“

Pēc desmit minūtēm Kārlēns atgriezās. No mūsu zīmītes bija stūris noplēsts un uz tā stāvēja:

> „Kauju pieņemam. Nāksim, tiklīdz beigsim griezt. Lūdzam tikai bālģīmainos brāļus iepriekš akmeņus nelasīt. L.Tulians.“

Mēs gavilējām sevī no apziņas, ka izrēķināšanās stunda nav vairs tālu. Jo tuvāk tā nāca, jo nervozāki kļuvām. Bij jau 5 minūtes pāri noteiktam laikam — pretinieks vēl vienmēr nerādījās. Mēs sākām jau izteikt par to zobgalīgas piezīmes un staigājām dūres vīstīdami un pēdējo reizi angļu boksa paņēmienus atkārtodami. Bijām ārkārtīgi uzbudināti un svēta naida pilni.

Sevišķi nervozēja tas apstāklis, ka kauja, gan uz pašu vēlēšanos, notika neparastos apstākļos: tālu no mājas, bez ieročiem. Bet citādi nevarēja. Uzbudinājumā mēs tiktāl aizmirsāmies, ka, uz trotuāra sastājušies, sākām lauzties, lai pārliecinātos par savu spēku. Tādēļ tikko neizcēlās konflikts ar jauniem strādniekiem, kas gāja uz Apollo iemest: tie mūs solījās nodot policijai par sabiedriskā miera traucēšanu. Kad beidzot izdevās no tiem atšūties, Lūrichs pavēlēja ieturēt stingrāku disciplīnu. Tas arī bij pēdējais brīdis, jo apstādījumos parādījās Tuliana ļaudis: rokas bikšu kabatās sabāzuši, tie nāca un bezbēdīgi svilpoja kopā „Čižiku“.

Kad bijām pietiekoši tuvinājušies, nomērījām acīm sev cienīgu pretinieku un kauja sākās reizē uz trotuāra un ielas bruģa. Papriekšu kāvās rokām, pie kakla ķerdamies, tad ņēma palīgā spieķus un apstādījumu stabiņus. Tomēr neviens netika ne uz priekšu, ne atpakaļ. Beidzot sāka lidot pa gaisu akmeņi. Satiksme pa ielu tika pārtraukta un tūkstoši ļaužu no balaganiem steidzās šurpu, skatīt, kā viņi teica, „teātri par brīvu“. Bailīgākie skrēja pa kalnu, kaklus izstiepuši, bet netrūka arī tādu, kas tieši pa apstādījumu zāli nošļūca lejup, lai ņemtu dalību cīņā. Tādā kārtā abās kaŗotāju pusēs ieplūda svaigi spēki, kuŗiem no vienas vai otras puses uzvaras nebūtu ne silts, ne auksts, bet kuŗi izlietoja gadījumu pakauties: tie bija no tiem mūžam nemierīgiem smilšukalnu saimes locekļiem, kas bez kaušanās nemaz nevar dzīvot. Izdzirduši kņadu, no Apollo izskrēja dzērāji; pudelēm pa gaisu vicinādami, viņi nemaz neizšķīra, ka mēs esam tie, ar kuŗiem viņi bij pirmīt lamājušies, bet steidzās mūs stiprināt, jo mēs bijām tuvāk Apollo ieejai.

Plīsa mestās pudeles, izgāzās stūŗa kolōniālbodes logs. Pretinieku rindās pazibēja naži, kad piepeši atskanēja gaŗi svilpieni un bļāviens: „policija nāk!“ Bij atsteigušies policijas rezerves spēki no Mūrniekielas. Lielais vairums metās mukt, pazūdot apkārtējos vārtos. Bet sirdīgākie kaušļi palika, un starp tiem vissirdīgākie bija iereibušie un Saulītenes puikas. Pretiniekam apkaklē ieķērušies, tie to tumsīja, kamēr policisti tāpat abus saķērušos sāka vilkt prom. Mūsējie klapēja pa drūzmu tulianiešus, kuŗus naids nebij tiktāl apmulsinājis kā mūsējos, un kuŗi, laba neparedzēdami, steidzās mājup izklaidus. Mūsējie kā pēc norunas dzinās tiem pakaļ, kamēr tie lēni sagāja mājā, paziņodami, ka katra sadursme tādos apstākļos var nākt vienādā mērā par sliktu abām pusēm, bet spēkus noskaidrot tomēr neatļauj.

Mēs tomēr skaitījām sevi par uzvarētājiem: jo vai mēs vainīgi, ka policija izjauca revanša normālo gaitu? Aizgājām vēl uz Pērnavas ielu, kur patlaban krēslā notika ģenerālkaujas likvidēšana. Tika pierakstīti vainīgie, ķēra vēl bēgošos nažu varoņus. Lakatus uz pleciem uzmetušas, pie vārtiem drūzmējās strādnieku sievas, uztrauktas runāja, runāja, runāja. Lai mēs nekristu aizdomās, aizgājām mājup beigu nesagaidījuši. Pēc divi dienām lasījām avīzēs par „atkal jaunu kautiņu Grīziņkalnā“, kuŗa beigās bij gaŗš personu saraksts, kam pārsistas galvas, kas plātījies ar nazi un kas arestēts. Starp visiem minētiem nebij neviena tulianieša; no mūsējiem bij „nofangots“ tikai viens — Lejnieku Tedis — par apstādījumu iežogojuma postīšanu.

Kamēr Tedis tupēja, tulianieši mēdza apgalvot, ka cietušie tomēr esot mēs. Uz to mēs aizrādījām, ka uzvara neapšaubāmi mūsu, jo Tedis iekritis „privātā lietā“.

Tādā kārtā abas puses skaitīja sevi par uzvarētājām un būtu neizbēgams vēl viens spēku mērojums; uz to mūs pavedināja tas, ka nevienam ne prātā nenāca meklēt sadursmes organizētājus Vārnu un Lauku ielās. Bet — līdz jaunai cīņai nenonāca, jo Rīgas dienvidos citu vasaru dūca jau lielgabali, pār Vārnu ielu lidoja aeroplāni, un puikas, viens otru satikdami,noprasīja: „Uz kurieni, čomiņ?“ — „Es uz Samāru.“ — Cits uz Tveru ar vagonfabriku, cits uz Ribinsku ar Fēniksu. Kopā ar evakuējamo fabriku sastingušām mašīnām, kopā ar visu, kas dzīvs, spirgts, cīņas alkstošs un stingumu nīstošs, — Grīziņkalna cilšu saime aizgāja no Latvijas. Ne ar asarām, ar vaidiem — ar pārgalvību un smiekliem. Bezgalīgie ešeloni nesa uz austrumiem pa visām dzelzsdzīslām Rīgas tēraudaino muskuļu atomus. Lauku un Vārnu ielu saimes aizšalca dzimtajai straumei līdzi.

Vēl Vārnu ielas grupas izmēģināja roku Ventspils vokzālē, Maskavā, kaujā pret krievu dzelzceļnieku puikām. Tā ar bija pēdējā biedriskā kauja. Maskavā tie izšķīrās, ienirdami miljongalvainajā Austrumeiropas jūrā, lai pēc dažiem gadiem atjaunotu cīņu jau daudz plašākā kaŗalaukā: Vārnu ielas vietā par arēnu kļuva jau sestā daļa no zemeslodes.

Vārnu ielas republika tad mira. Vārnu ielas republikāņu saime cīņās dzīvoja tālāk. Un cīņās ar savu krūti aizsedza jauno republiku.

## Kinematografs.

### 1.

Jauns bodnieks ievilkās Saulīša mājā. Stāstīja, ka viņš ienācis no laukiem, kur pārdevis mājas, lai par iegūto naudu uzsāktu tirdzniecību. Jaunajam bodniekam bija dēls — Alfonss, resns, tūļīgs zēns platu seju, šaurām ačtelēm. Tas bij pirmais gadījums, kur Vārnu ielas republikāņi nāca sakaros ar cilvēku „no laukiem“. Savāds bij šis cilvēks: nemaz nevarējām izprast, kā tam lai pieiet klāt. Viens otrs no mūsējiem, to uz ielas saticis, mēģināja uzsākt sarunu, griezdamies pie viņa ar jautājumiem, kuŗus parasti uzstādīja jampampiem: cik tam ir bitoku; cik vecā mājā liek bedrītē, bonkstiņu spēlējot; ko viņš saka par jauno šlicbogenu sistēmu, kas parādījusies pie pērnavskijiem? Ienācējs uz tādiem jautājumiem tikai plātīja muti un lūdzoši smaidīdams klusēja. „Iedomīgs,“ sprieda daži. „Coijers,“ rezumēja ziņojumus virsaitis: „Jampamps ir īsts coijers. Tāpēc staigā apkārt kā bušs, ka ir necivīlizēts. Lietaskoka no tā nebūs: puscilvēks.“ Un — pēc šī autoritātīvā Adolfa slēdziena vēl biežāk skanēja sētā, smēdē, pagrabā, koridoros — visur, kur parādījās jampamps:

> „Alfonss no laukiem,
> vēders tam ar taukiem!“

Līdz kādu dienu nāca jauns apstāklis, kuŗš attiecības pārgrozīja.

Tas bija kādu pusdienu, kad mātes, prīmusus koridorā iznesušas, vārīja zaptes, bet mēs, uz lieveņa jumta sagūlušies, apspriedām jautājumu, kuŗš jau vairākas nedēļas bija dienas kārtībā un ļoti akūts. Biju patlaban tikko pabeidzis stāstīt uz jumta saulē sagūlušiem republikāņiem to triju Žila Verna „Noslēpumu salas“ nodaļu saturu, kuŗas vakar izlasīju, kad Paltrakēns iejautājās: „Nu, vai tava maķene vēl vienmēr nepiekrīt?... “ — „Nepiekrīt,“ es teicu. „Nemaz negrib runāt par to. Viņai tas — nieki vien esot...“ — „Rādīji izstrādāto projektu?“ — „Un kā vēl! Neviens vakars nepaiet, kad neatgādinu: tev pašai, saku, vislielākais labums būs, ja ļausi man pāriet dzīvot lapenē, ģimenes dārziņos... Bet viņa: zināms, ka es apēdot daudz vairāk kā rubli nedēļā — tās tikai manas iedomas, ka ar rubli izdzīvošot... Nosalšot, nomiršot... Dzīves viņa nepazīst un kapteiņa Nemo nezin: kā tas varēja?... Bet tas skaidrs: ar labu viņa nelaidīs...“ — „Mēs,“ iebilda Paltraku Janka, „tikai gaidām, kad tev izdosies. Kā būsi izturējis pirmo nedēļu — tā mēs visi pāriesim dzīvot katrs uz savu salu pie Fēniksa...“ — „Es, saprotams, bāzīšos uz ancuka. Katru vakaru. Mēģināt parunāt arī ar savām mātēm, lai tās piespiež manējo: visiem tak labums! Bet manējā tikai: ar rubli nevarot iztikt! Pēc pirmās nakts atskriešot kā sadedzis!...“ — „Ko viņa dzied!“ — tā Paltrakēns: „14 kapeiku pa dienu! Lai tikai laiž! Ne Robinsonam, ne Nemo pat to nebij!...“ Un mēs sākām vēlreiz pārbaudīt kopēji sastādīto paraugbudžetu: knobloks — 3 kapeikas, maize — 2^ kapeikas... un viena balss jaucās ar otru: „Tās trīs kapeikas var droši mest nost: tanī grāvī gar dzelzceļu ir kazragi, tikai makšķeri un katliņu, ko vārīt... kas par desām! Salāti nav mazāk barojoši... Vai t' es saku, ka tev jāņem tavas mātes dārziņā?... Malku mēs tev salasīsim pie malkas plaču vārtiem... Vienu somu nazi, kompasu... Elektrisko lampiņu es tev sadabūšu... Bet kur varētu dabūt tādas bonbonkas? Atkristu cukura cena, ja būtu tikai letās bonbonkas... “

Šinī brīdī Milduks, kuŗš visu laiku mierīgi klausījās, uz muguras atgūlies, — sakustējās, gribēja piecelties, bet, aptaustījis ar delnām sakarsušo jumta bleķi, — palika guļam, tikai uzsauca: „Vai bonbonkas nevarētu dabūt par pašcenu no Alfonsa?...“ Mēs neticīgi pagriezām galvu uz viņas pusi: Milduks gulēja izstiepies uz skārda, Bibis tam līdzās, purnu uz Mildas brūnās kājeles uzlicis; viņas acīs atspoguļojās baltie mākoņi, kas slīdēja augšā pa zilo fonu, kad viņa smaidīdama turpināja: „Es vakar redzēju. Alfonss pie bodes stūŗa iznesa Kārlēnam veselu sauju bonbonku... Ja viņš Kārlēnam tā deva, tad katrā ziņā būs ar mieru atlaist mums par paša cenu...“

Mēs sastingām. Visas mutes pārstāja grauzt kāpostu kacenus, kuŗus uz lieveņa bij sanesis Paltrakēns mūsu cienāšanai. „Tu saki...“ atsāka Adolfs, atjēdzies no pārsteiguma: „Kā Kārlēns mums nekā nav stāstījis?“ Tad, kā ko nopratis, bažīgi: „Nez' vai viņš jau arī senāk no tā bonbonkas ir dabūjis?“

Nu runāja visi reizē: „Tūlīt sadabūt Kārlēnu rokā. Ej, saki,“ Linča teica... „Kas to būtu domājis, ka viņš ar jampampu pa čomam... Nu jā, Kārlēns jau meistars citus apjāt...“ Un Milduks tika aiztriekts uz vešūzi, kur Kārlēns bij pielikts pie veļas griežamās mašīnas; pēc brīža pie jumta malas parādījās Kārlēna galva. — „Ā!“ skanēja apkārt: „Un ko tu mums neteici?...“ Papriekšu Kārlēns runāja par ce-ce mušām, kas mūs būšot sakodušas, smēja tikai zobgalīgi, bet, kad tam bargi uzprasīja, vai viņš tikai jau sen nesaņem bonbonkas, — un vai viņš nenojauš, kas tam draud par tādu republikāņu solidāritātes laušanu, tas kļuva nopietns un atzinās: „Pirmo reizi. Vakar pirmo reizi. Es Alfonsam izvilku svilpi no pagraba loga un viņš pats man piedāvāja bonbonkas... Sākām runāt ar šo: izrādās, viņš nemaz nav miglas mērkaķis. Viņam no mums tikai bail. Tas puisis, man liekas, iznesīs vēl, ja ar to apiesies kā ar džentlmeni... “

Uz to Adolfs: „Mēs neesam kneieri. Uz citu rēķina neko negribam. Par velti neņemam. Bet mums ir viens komerciāls jautājums. Tu nezini — vai viņam ir kāda noteikšana?...“ — „Laužot kaulus. Pie tēva. Taču kaut ko var...“

Un trīs delegāti devās aprunāties ar Alfonsu. Pēc pusstundas lieveņa augšā parādījās jaunais Vārnu ielas republikas pilsonis. No sākuma izturējāmies pret to diezgan auksti; bet kad izrādījās, ka tā kabatas pielādētas vēzīšiem, ar kuŗiem tas mūs visus pacienāja, — ledus kusa un mēs pret to izturējāmies kā pret pilntiesīgu republikānieti.

Un viņš: kāpēc runāt par pašcenu? Viņam patīkot droši ļaudis. Kad iešot dzīvot uz Noslēpumu salu, — pirmajam tas apņemoties apgādāt bonbonkas, tā ka cukura daļu no budžeta var droši mest laukā. „Lieliski! Pēc kartupeļu apmainīšanas ar skābenēm tagad budžets sastāda 82 kapeikas! Redzēs, ko nu māte teiks!“

Mēs izlietojām gadījumu un to vispār iztaujājām par viņa tēva bodi. Pēc dažiem sīkiem jautājumiem tas izdarīja sekojošu paziņojumu, kuŗš mūsos izsauca dzīvas pārrunas kā uz vietas, tā vēlāk, istabās ar mātēm:

„Pie mana tēva,“ teica Alfonss, „bija šorīt kādas firmas priekšstāvis, kuŗš rīkošot šonedēļ buljona nogaršošanu bodē... Jauna veida buljonu — mazos kubikos: tikai iemest karstā ūdenī — un zupa gatava...“ „Vot, tādu tev, Janka, vajadzētu... No budžeta būs vēl savas 7 kapeikas nost...“ iesprauda Adolfs, tad pie Alfonsa griezdamies: „Tu saki: tajā mazā kubikā viss jau iekšā — gaļa, zirņi... Tad jau tā tīrā burvība... Un cik tas maksās? — „Neko. Par brīvu.“ — „Nu?...“ — Tā viņš tēvam stāstīja. Atnesīšot lapiņas. Lai izdalot. Un vienu dienu — par brīvu...“ — „Reklāma. To sauc par reklāmu,“ teica Kārlēns, kamēr mēs citi, acis izplētuši, apdomājām tikko dzirdēto.

Apjēguši stāstāmā nozīmi, mēs sākām spiest roku savam jaunajam draugam, pamācīdami, ka tā vienmēr lai dara: mums, pašu mājas ļaudīm, lai pasaka po sekretu, iekāms citi nekā vēl nezin... Mēs varam sagatavoties: rezervēt traukus, ierasties pirmie... cik būs lielākā norma, ko vienam dos?... To Alfonss nezināja teikt. Mēs nospriedām, ka, tā kā firma ir liela, tad katrā ziņā spaini katram dos. Aiz estētiskiem motīviem tika atzīts par vēlamu ar spaiņiem uz ielas neiet — bet sadabūt no mātēm piena kannas: tajās saiet tikai nedaudz mazāk par spaini...

Pēc stundas, mātei kūpošu bļodu uz galda liekot, — es iesāku: „Nu tev uz priekšu nebūs vairs jāvaid, nebūs jāvāra zupa...“ — „Vai atkal par tām blēņām...“ — „Nē, tu redzēsi drīz: zupu Rīgā izdalīs par velti...“ „Nepļāpā un ēd...“ — „Nu redzi, atkal tu gribēji būt gudrāka... Gan tu redzēsi... Es zinu no drošiem avotiem...“

Vakarā māte, ar kurvīti no bodes uznākusi, man teica tādā balsī, kāda bij parasta, kad tai bij jāatzīst, ka man taisnība: pa pusei pārmetošā, pa pusei jokojošā. — „Še. Lapiņa. Bodnieks iedeva. Izlasi man priekšā. Nieks vien jau būs,“ tā steidza piebilst. „Blēņas. Kas nu par brīvu ko dos...“

Un es, dzelteno lapiņu saņēmis, lasīju: „Maniem god. klientiem! No svara visām... Pazīstamā firma... gribēdama propagandēt savu jauno ražojumu — buljonu kubikos... izsniegs buljonu par brīvu sestdienas vakarā... veikalā, Vārnu ielā. Minētā nogaršošana tiek organizēta pēc rindas iepriekšējo, kas citos pilsētas iecirkņos devušas visspīdošākos rezultātus... Visus savus pastāvīgos klientus lūdzu neatteikt atsaukties uz firmas laipno aicinājumu... “

### 2.

Sētā atskanēja mūzikas motīvs un pēkšņi aprāvās. Pēc saucieniem, kas no turienes atlidoja, lieta skaidra: leijerkastnieks Šķiliņš atnācis. Es šāvos lejup kā bulta.

Tiešām, Šķiliņš bij nostādījis savu instrumentu sētas vidū un ap to rīkojās. Sētā jau daudz puiku un meiteņu no svešām mājām un daudzi vēl bira iekšā pa vārtiem un visām mūsmājas durvīm un stājās riņķī ap mūzikantu.

Šķiliņam puiku aprindās bij liela mākslinieka slava: vienīgais, kuŗa instruments spēlēja „pēc notīm“; krievu leijerkastniekiem tādu nebij. Tikai Šķiliņam kaste pilna dzeltenām bieza papīra lapām, daudziem caurumiem vidū; tās virzījās caur instrumentu, tā ka katrai mechanisma kustībai klausītāji varēja sekot.

Adolfs patlaban, izlietodams mātes prombūtni, bij mielojies pieliekamā kambarī ar biezpienu; par to varēja spriest pēc biezpiena pickām, kuŗas reizē ar vārdiem krita lejup: „Pilnvaroju tevi gādāt par kārtību, kamēr es noskriešu lejā!“ Zelmēns ar Paltraku Jāni aizskrēja uz malkas kambari pēc zobeniem; tikmēr mēs spiedām atpakaļ tos, kas acīmredzot bij aizmirsuši, ka viņi ir tikai mūsu viesi un ka noteicēji te Saulītēni. Tiem tika atgādināts, ka pie būŗa ar balto žurku stāvēs mūsu godasardze un tuvāk par 2 soļiem spēlēšanas laikā pie kustonīša nedrīkst nākt: ja tam notiek kas slikts, kas maksās? Taču mūsmājai būs uz kakla! „Antraktā, antraktā!“ saucām mēs tiem, kas gribēja žurkai ko dot ēst.

Beidzot zobeni klāt un tiek izdalīti. Kārlēns nostādīts pie paša instrumenta, blakus izdzeltējušai fotografijai. Uz šīs fotografijas viens otram blakus uzņemti: Šķiliņš zaldāta formā ar medaļām pie krūts un trīs meitenītes, viena mazāka par otru. Tās — Lidija, Madlēna un Alise, mēs tās zinām; viņas ienāk sētā savam tēvam līdzi. Tikai krietni lielākas, nekā fotografijā. Beidzot Šķiliņš, dzeltenās lapas galu instrumentā iebāzis, koka kāju stingri pret akmeni nostādījis, tausta apakš drēbes griežamo. Pēdējie mūsu saucieni: „Kas vēl no mūsmājām, lai nāk priekšā!“ — Uz to Mīcīte, klupdama krizdama no pagraba rāpjoties, atsaucās: „E-es!“, bet Adolfs, ar zobenu eju tai pašķirdams, svešu māju klausītājiem vēlreiz atgādina: „Pirmās rindas rezervētas mūsu pašu publikai!“

„Nē, viņš nav pie Skobeļeva kalpojis. Viņam japāņu bumba norāvusi kāju un divi pirkstus rokai; medali, ko viņš nēsā, tam piespraudis pats...“ bet tālāk klausītājs no kaimiņsētas netiek, jo Adolfs jau kliedz:

„Vai būsat klusu! Laukā pa vārtiem, kas...“ Bet tad viņš ierauga, ka vienam no runātājiem rokā Pētersona izdalāmās dzeltenās lapiņas ar buljona sludinājumiem. Saniknots, mūsu virsaitis sauc: „Mūsu sētā ir mūzika, mūsu sētā ir viss. Bet jūs nemākat uzvesties. Nedomā tu tur, mūlāps, ka tu buljonu dabūsi: pateiksim Pētersonam un aiziesi tukšā. Mums te ir noteikšana, jo...“ Bet viņš tālāk netiek, jo sāk skanēt „Donavas viļņi“ — mēs paliekam klusu. Kaimiņi apklusa tūlīt pēc zināmā piedraudējuma par buljona atraušanu: sak', kas viņus te var zināt...

Bet „Donavas viļņi“ plūst... Plaukšķēdami veŗas vaļā logi, var dzirdēt, kā sauc: „Annīt, pado' man ķisenu, ko palikt apakšā, lai nespiež... Jā, mūzikants. Tas ar urdeļiem.“ Un pēc brīža galvas ar copēm, ar un bez lakatiņiem, brillēs un bez tām, uz rokām atspiedušās, — redzamas līdz pašai pajumtei. Bet veŗas vēl vienmēr jauni logi un vienmēr jauni acu pāri veŗas sētas dibenā, kur melna riņķa vidū Japānas kaŗa invalids ar trim meitenēm.

Šķiliņš tikai griež. Pārtraukumā, kamēr viņš pārmaina „Donavas viļņu“ notis pret Haz-Bulatu, nožļarkš vienotrā vietā pret bruģi papīrā ietītas vaŗa ripiņas. Divas meitenes staigā tās uzlasīdamas un mūsu zobeniem bruņotie puikas acīgi raugās, lai neviens no svešiniekiem neiedrošinātos pacelt naudu, kaut arī tikai, lai pasniegtu to Lidijai. Kad mazās rokas sniedzas pie baltās žurkas ar cukura un maizes gabaliņiem, Paltraku Janka stingri uzrauga ziedojumus graudā un katrā šaubu gadījumā apvaicājas Lidijai, vai ēdiens nevar skādēt kustonīša māgai.

Es aizrādīju virsaitim, ka lords Kamertons klausās pie vārtiem mūziku; viņš un daži indiāņi iestājušies pašos vārtos — iekšā gan nenāk. — „Ejat, aizdzenat tos!“ Adolfs uzsauc kādiem svešu sētu puikām. „Ko tādi mežoņi no mūzikas saprot — tiem pa vienu ausi iekšā, pa otru ārā, kā zirgam!...“ Un svešie puikas, gan bez sevišķas labpatikas, paskrien dažus soļus uz vārtu pusi, kollektīvā iekliedzas un — indiāņi izgaist. Bet tūlīt atkal parādās, tiklīdz redz, ka tiem neseko. „Ej, aiztaisi vārtus cieti!“ pavēl Adolfs. „Nostādi kādu sargu...“ Bet sargi nav dabūjami mūsmājā: visi pie instrumenta, bet meitenes pie tādiem bandītiem sūtīt bīstami. Es teicu: „Viņi vairs nenāks. Un nekā liela uz ielas ar nedzirdēs. Es iebāzu atslēgas caurumā papīru.“ Un nostājos blakus virsaitim: sak', nu Rozīšmāja kož sev pirkstos par savu toreizējo nelietību.

„Rau, rau, nu nāk tā dziesma!“ čalo atnācēji. Virsaitis pēkšņi sataisījis ļoti saldu seju: Šķiliņš to pagodina ar dažiem vārdiem. „Šī ir aizliegta dziesma.“ Adolfs, izlikdamies, ka visu ļoti labi saprot, piemiedz kreiso aci un saka: „Ā — tā!... Uzmanību! Es nekā vairāk nevaru sacīt. Klausaties abām ausīm. Un nesmieties!“ Apkārtējie čukst: „Jā, jā, tā pati ir... “ Bet virsaitis atpakaļ saliecies steidz burtot uzrakstu šķērsām pār dzelteno lapu:

> „Mar — seļ — jē — za.
> Uz priekšu — darba tautas dēli, jau uzausis...“

Un man pasviež: „Tu zini Marseļezi?“ — „Nē.“ — „Nu tad mācies. Bet tu — “ griežas viņš pie Eida, „ievēro notis, ka tu vari vēlāk mums uzspēlēt...“ Velti Eidis tam skaidroja, ka viņš pēc šīm notīm nevarot nekā saprast.

Un pār smilšaino sētu, no trim pusēm akmeņu korpusos ieslēgtu, ceļas svešzemju revolūcijas kareivju dziesma. Mazie proletārieši nezin vārdus, bet zin, ka viņa aizliegta. Un ar to mums pietiek, lai manītu, ka viņa skan pavisam citādi. Un pie paša instrumenta nostājies, es ceļu acis no izdzeltējušā uzņēmuma uz atvērtajiem logiem: es viņus nožēloju — tos, kas tur augšā klausās. Viņi nezin, ka klausās sevišķu dziesmu, viņi grozās uz palodzēm, tin naudu papīrīšos, smaida. Mēs, kas zinām noslēpumu, jūtamies paši viņa līdzdalībnieki un svinīgi klausāmies. Tad piepeši man asinis iesit galvā: uz augstās akmeņa sētas, pie paša smēdes jumta, redzamas 6 galvas gaisā: indiāņi uzrāpušies no 10. numura un noklausās mūsu mūziku. Man roka instinktīvi sažņaudz zobena spalu, bet Adolfs pačukst: „Neko darīt. Vecenes pie logiem tup kā pūces. Akmeņus lietot tagad neieteicami,“ — un padod zīmi Paltraku Jankam, lai tas aizliek cepuri baltajai žurkai priekšā.

Un kad pa trešam lāgam ceļas pret sienām refrēns, no logiem, pretī beidzamiem akordiem, birst balts papīrīšu sniegs... Katram sviedumam zemē nopaukšķot, Šķiliņš pieliek roku ar trim pirkstiem pie cepures naga. Meitenes paskrien un lokās, mēs metam ar galvām: tur, aiz muguras, stūrī... Es priecājos par Šķiliņu un acis neatrāvis sekoju simtam logu, domādams: nu, metat vie', metat, neskatāties uz indiāņiem, kuŗi, zobus atņirguši, klausās uz smēdes jumta, bet nedod nekā. Tad mans skats pavēršas 5. stāvā pie noslēpumainā 44. numura loga: paņirb gaišā meiča ar ērgļa degunu un no rokas — no zilā tintē samērcētiem pirkstiem — izlaiž papīrīti. Tas nokrīt ar sevišķi skaļu klarkši, uz kuŗu Šķiliņš atbild ar cepures pacelšanu sevišķi augsti virs galvas. Alise iztin no nokritušā piecus pieckapeiku gabalus.

Šķiliņa roka apstājas griezt. Madlēna skrej pa sētu, liecas, paskrej dažus soļus un atkal saliecas. Un kamēr vecais zaldāts velk dzelteno lapu no instrumenta, mēs ar Adolfu burtojam par jaunu noslēpumaino vārdu:

> Mar — seļ — jē — za.

Tikmēr Kārlēns runā ar Lidiju: „Tu nāc biežāk mūsmājā... Pie mums gan nav bagātu kungu, bet vienmēr...“ Un Lidija, saulaina, smaidoša, neatbild, beŗ naudu maisiņā, kuŗš tai uzmaukts kaklā. Tikmēr Paltraku Jānis sastādījis rindā tos, kas grib ko dot baltajai žurkai.Un Tad rinda defilē gaŗām būrim.

Kad redzams, ka Šķiliņš taisās aiziet, katrs aicina uz savu māju, viens otru pārkliegdams. Bet Adolfs, Lidijai „nošu“ kasti pacelt līdzēdams, teic: „Es jums ieteiktu... Zvaigznes ielā 13... liela māja... divas sētas, daudz mītnieku. Uz Vārnu ielu 8 — gan neejat. Liela māja, bet ļaudis skopi. Dzīvo tur arī viens kruķis...“ — Uz to Rozīšmājas puikas atbild no smēdes jumta ar griezīgiem svilpieniem. Un rūcot un kliedzot ap trim meitenēm un balto žurku — koncerta klausītāji barā plūst uz vārtiem. Šķiliņš paliek beidzamais. Viņš paceļ cepuri ar roku, kuŗai trīs pirksti, tad pret bruģi atskan koka kājas klaudzieni, visi mūsu mājas puikas un skuķi aiziet līdzi un velti vien visas mātes, pa logiem izliekušās, kliedz: „Janci! Mīce!... kur t' nu? Vai prāts! Vai dzirdēsi ar?...“ Tā kā viņas visas kliedz reizē un viena otru grib pārkliegt — mēs nedzirdam nevienas. Un aizejam.

„Klusums! ceļu!“ kliedz mūsmājas komanda, koka zobenus pa gaisu vicinādama un trīspadsmitā numura vārtu lielo bultu malā grūzdama. Viens, divi — lielie vārti vaļā un jauno pilsoņu pūlis, kas nācis līdz pa Ērgļu, Rēveles un Vārnu ielām, pārpludina Eichenbauma mājas pagalmu. — „Ūja! Ūja! Kas tad nu nāk!“ sauc sievas, izžautos palagus no virvēm nost raudamas. Ar zobeniem nodzenam no sētsvidus 13. numura vardulēnus, kas rušinājās smiltīs. Aiz kājām paceļam pamestos leļļus un grūžam tos pārbaidītajām meitenēm: „Kas te atstāj savus bērnus pie citu durvīm!“ Uzkliedzam „mierā“ skuķim, kuŗš kaktā pa labi klapē gultasmaisus un spilvenus, notriecam pagrablogos vistas ar gaiļiem, kas aizdiedz spārnus sasizdamas un kurkšķinādamas. Beidzot no pavārtes laukā parādās zaldāts ar koka kāju. Sētsvidus jau tukšs un kluss, un, ar zobenu smiltīs durdams, Adolfs sauc: „Teit! šurp, sievastēv!“ Biklās meitenītes mauc pār galvu siksnas un maisiņu.

Viens pēc otra parādās durvīs 13. numura kareivji un priecīgi pārsteigti apsveic mūs: „O! moins, čomiņ!“ — Adolfs skaidro Zvaigžņu ielas virsaitim Lašu Kārlim, sauktam par kapteini Lasò: „Jā. Mēs pavadām veco. Sieviešu cilvēki vie' viņam līdzi, ka nenodara pārestības.Viņš zem mūsu protektorāta. Godavīrs... Jūs neņemiet ļaunā: ienācām bez pieteikšanās, apbruņojumā.“ — „O, nē! jūs tik reti atnākat uz mūsu pusi...“ — „Atļaujat izdzīt tos tur zeļļus no jūsu sētas. Indiāņi. Kaŗo ar mums.“ — „Kuŗus? — Ā! to nevarot. Šie viņiem labi draugi...“ — „Ja draugi, lai izvēlas: mūs vai šos! Mēs kopā nevaram!...“ — „Kas tad tik traks?...“ Un kamēr Adolfs stāsta, tikmēr mēs citi spiežam rokas Bobam Svījeram, Kapteinim bez vārda, Jātniekam bez galvas un Rodendonderam.

Redzēdams, ka vecais jau krāmējas gar savu instrumentu, Adolfs teic kapteinim Lasò: „Nezinu, vai jums viņš spēlēs. Bet mums gan spēlēja. Aizliegtu dziesmu. Pag, Janka, tu atmini, kā viņu sauca?... Jā, Marseļ-eze. Aizliegta.“ — Un kreiso aci piemiedzis uz ielas pusi, pavārtē glūnēdams, prasa: „Kur jums te stāv kruķis?“ — „Marijielā, pie tramvaja, citur nav...“ „Ā, tad viņš, jādomā, spēlēs.“

Kad Marseļezes trešais refrēns bij izgaisis mūŗos un brūnās meiteņu kājas pārstājušas zibēt šurpu turpu pa kūpošām smiltīm, tad klausītāju pūlis, kuŗam nu bij pievienojusies arī Zvaigžņu ielas jaunā tauta, jau pa vārtiem laukā, Lasò griezās pie mūsu virsaiša:

„Jā — vai jūs esat redzējuši jauno bojeviku Zigomara trešo seriju: „Noslēpumainais atradums kamīnā?“ — Nē, to mēs nebijām redzējuši, tikai dzirdējuši Parīzes laupītāja Zigomara vārdu.

„Ziemeļpolā arī neesat aizkāpuši? Tad jūs daudz ko esat zaudējuši,“ teica kapteinis bez vārda. „Ziemeļpolā iet pirmā serija, bet tur labprāt nelaiž iekšā nepieaugušus. Divi no mūsējiem tomēr ietika. Bojeviks kas bojeviks. Un ļoti pamācošs. Daudz slepeno. Un visādas fintikļuškas ar slepenām atslēgām, slepeniem dokumentiem, elles mašīnu vadiem...“ „Un noķeŗ galu galā?“ — „Šo noķers? Reizēm gan ir jau tikpat kā rokā — kā tad, kad šis sabāzis tos dokumentus kamīnā, pielaiž uguni un pats aiziet. Bet slepenie atnāk — uguns apdzisusi, papīri veseli. Atrod adresi — tūlīt uz oteli. Šis uz jumta. Šie pakaļ. Šis pa ūdensvadu zemē — pagrabā. Šie — tieši pa skursteni pagrabā. Šie ar mauzeriem — šis pa lūku: kamsi-kamsai, nāc pagrabai!“ — Šis pa desu — tikai manšete paliek. Un parole uz tās.“

Mēs apsolījāmies informēt visus mūsu ļaudis par šo izcilus gabalu un norunājām „Zigomaru“ apmeklēt kopā ar mūsu Zvaigžņu ielas draugiem. „Tātad svētdien — visi kopā ejam,“ teica Lasò, „bet kur mēs satiksimies?“ — „Nu, par to mēs norunāsim... rīt... “ atbildēja Adolfs. Viņš gribēja teikt: kad mūsmājā notiks buljona garšošana, bet apķērās, ka par to labāk neko daudz neklāstīt. — „Jā, gan jau svētdienas rītā kāds no mūsējiem atskries jums pateikt.“

Šie būšot ļoti priecīgi. Un, saņēmuši no jātnieka bez galvas jaunāko literātūru — Lordu Listeru un Aizkraukles Rozes pēdējās burtnīcas — devāmies mājup. Lasò mūs pavadīja līdz stūrim.

Uz Laboratorijas un Zvaigžņu ielu stūŗa apmainījāmies rokas spiedieniem; Lasò šķiŗoties teica:

„Jūsu ļaužu starpā ir vienotra ļoti attīstīta galva. Ar tādiem prieks aprunāties. Tātad — svētdien, Vērmanītī vai Ziemeļpolā. Bet pagaidām — allez passez.“

### 3.

„Kur t' nu tu atkal iekriti? Tīri kā aizmidzis! Desmito reizi saucu! Živai, kurvi dod šurpu!“ — Un māte beŗ pavērtajā grozā nopirktos sīpolus. Tad, bručiem plaukšot, diedz atkal, tā ka es tikko paspēju līdzi izskriet: te viņa ar pirksta galu garšo sviestu, te osta siļķi, te diņģējas ar veci, kas sēž uz kartupeļu vezuma. Tad atskan atkal tās balss kaut kur no vāģu starpas: „Kādā ellē tu nu iejāji? Pazuda kā mārkā! Meklē nu viņu rokā!“ — Bet es jau diedzu turp, kur zib baltais lakatiņš; viņa, nopirkto gaļas piciņu grozīdama, teic: „Tu runā — vai nu tik daudz iziet? Tad paskat' pats: vot te nu viņš ir, vesels rublis!“ Un gaļas piku saujā apgriezdama: „Vesels rublis! Un kas no viņa ir — pārs reižu ko kāpostos ielikt tādiem izēdājiem kā jūs... Māki nu iztikt! Un kad tā apskatās: nauda jau izdota. Maks tukšs, bet — ko tu, cilvēks, esi nopircis?“ Un gribēdams parādīt, ka arī es ko saprotu šādās lietās — kuŗās maisos tikai uz mātes noteiktu pavēli nākt tai palīgā atnest no tirgus, — es saku: „Jā, avīzē bija: cūkgaļa ceļas!“ — Tas bij kā uguns pakulās: „Cūkgaļa? Vai šī ir cūkgaļa? Tu vēl neproti izšķirt, kas tev iet iekšā... “

Un mēs traucamies atkal pa ratu starpām, pa atkritumiem piegāzto bruģi caur visu ellišķo rūkoņu, kāda svētdienas rītos Aleksandra tirgū: es maz ko dabūnu redzēt — man jāvēro baltais lakatiņš. Es diedzu tam pakaļ un domāju: kaut pagrieztos mamma uz Matīsielas vārtu pusi, kur tās daudzās krāsainās bildes pie sienas...

„Labrīt, Grīziņiet...“ — „Ā! sveika, Ciguž madām!... Nu, kā?...“ Bet tad — man pakaļ pasviež: „Kur t' nu? Tā kā tālu neaizej! Mēs tikai pārs vārdus... Tūliņ iesim.

Nav ko jāt!“ — Bet es steidzos jau uz bilžu galeriju, dzirdu tikai vēl, ka māte atbild uz kādu Ciguzenes jautājumu: „Jā, arī man iedeva tādu lapu... Blēņas vien jau būs... Tikai māna strādnieka cilvēku... Kas t' nu tev ko par velti dos...“ — Es esmu jau pie sienas ar bildēm.

Tūlīt manu kādas jaunas bildes šo dienu: lūk, tā elle, kur velns uzdūris uz dakšām sievieti. Arī tā turku kaŗa bilde pagājušo svētdien nebij. Tad es — skatiem piekalts brīnišķai jaunai bildei ar uzrakstu „Tulona“: gaiši zili ūdeņi, stāvas klintis, starp tām mākoņi kā vates piciņas, palmas, kreiseŗi un jūrnieki baltās drēbēs. Un liekas man, ka ūdeņi tiešām atspoguļo dienvidu sauli man acīs, un es nedzirdu nekā no apkārtējā burkšķa, kamēr no gaišām siltām tālēm mani atsauc pie pašas auss skanošais: „Ūja! Dzirdi tak, dēls! Vai tu aizmidzis?“ — „Nē!“ Un es steidzos līdzi baltajam lakatiņam.

Vārtiem tuvojoties, jau no tālienes dzirdu dziedošo:

> „Ī—mma—lin, Kar—nobin!...“

Mātei pasviežu: „Ej, es tevi panākšu. Pie stūŗa...“ Un skriešus dodos turp, no kurienes spirgtā priecīgā — kā šis svētdienas rīts — balsī plūst ritmiskais:

> „I-mma-lin,
> Kar-nobin — Molņija,
> Zābakšņor!“

Un es skriedams atsaucos, nobeigdams tanī pat meldijā:

> „Un „Dzimtenes Vēstnesis“ —
> par brīv!“

Manu balsi izdzirdis, saucējs atgriežas: „O, ko es redzu! Atļaujat man, ser, sirsnīgi spiest jūsu godīgo roku!“

„Kurp tev jāskrien?“ vaicā tas, mani pie pogas turēdams. — „Ak, maķene!... pag', es ātri tev izstāstīšu, kas par lietu. Nostājies te, sāņus... “

Un, izkliedzis pilnā kaklā pāri ļaužu galvām: „I-mma-lin, kar-nobin...“ tas klusākā balsī griezās pie manis: „Esi dzirdējis? Par fontānu? Nu, ko tu teiksi, draugs?“ — „Nē...“ — „Vakar avīzi tiki lasījis?“ — „Nē, taisni vakar neiznāca...“ — „O, draugs! To tev vajag redzēt! Izgriezu piemiņai. Pag', kur man tas izgriezums palicis... Kur t' nu viņš uz reizes iekritis...“ Un viņš ātri šķirstīja savas kabatas grāmatiņas lapas, lasīdams izgriezumu virsrakstus: „Nē, šis nav... Cilvēks ar divi galvām Rīgā... Nē, tas nav... Trīsdesmit lietas par 1 r. 99 kapeikām... Mīklaina naudasskapja uzlaušana... Korpulenta dāma meklē drošu kungu līdzbraukšanai uz Ēģipti veseļošanās nolūkā... Jūs vinnēsiet 50.000 r. ... Ā! Vot, tepat viņš arī būs — skaties...“

Un izbļāvis atkal: „I-mma-lin, kar-nobin, molņija, zābakšņor...“ viņš pagriezās pret mani. Deniņus kopā saspieduši, mēs lasījām:

„Mūsu Rīga sasniedz Vakareiropas līmeni labierīcības ziņā. Vakar Aleksandra bulvāŗa galā atklāja publikas lietošanai jaunu dzeršanas iestādi, kuŗa dos publikai iespēju baudīt higiēnisku ūdeni karstās vasaras dienās. Ietaisi ierīkojusi pilsētas valdes uzņēmumu nodaļa pēc lielāko ārzemju mētropoļu parauga. Dzesēt slāpes varēs neņemot palīgā krūzītes, bet tieši noliecoties pār ūdens strūkliņu. Tādā ceļā pilsētas valde cer ierobežot lipīgu slimību izplatīšanos. Mūsu inteliģences visplašākās aprindas, kuŗas spiestas vasaras atpūtu pavadīt putekļainā pilsētā, pratīs ar gandarījumu novērtēt šo pasākumu, karstos vasaras vakaros mūsu pilsētas pastaigu vietas centrā uzstādīto fontāniņu izlietojot. Šo pilsētas tēvu soli varam no visas sirds tikai apsveikt... “

„Saproti. Apsveikt! Kad iesim mēs to apsveikt? Būtu interesanti... Bez krūzītes! Ko tie kungi gan neizdomā!“ — „Iedod, Bili, man to lapiņu. Tas ir furors. Tā ir sensācija. Es aiznesīšu savējiem.“ — „Jā, jā. Še. Paņem līdzi sevišķi tos, kam cērmes māgā: higiēniskā ūdenī visām būs kājas gaisā...“ — „Labi, labi. Bet nu man jāskrien. Vecā Grīziņiene jau, jādomā, mani lamā. Sveiks!“ — „Vsevo, ser!“

Un viņš, galvu atmetis atpakaļ, sāka atkal savu trafareto kliedzienu. Es spiedos caur pūli, gar smaržojošu ziedu blāķiem, mutainām tirgussievām, gaŗām dārdēja Volfšmita brūža piekrautie rati, pret bruģi klaudzēja Ardenas kumeļu pakavi, — es skrēju pakaļ tālē lēkājošam baltajam lakatiņam, man pakaļ lidoja strādniekpuikas jautri bezbēdīgais sveiciens sestdienas saulei —

> „I-mma-lin, kar-nobin,
> — Molņija, zābakšņor!“

Sestdien jau no pulksten trijiem mēs tupējām uz koridora logiem, kannām grabinādami. Tā kā izdalīšana notiek mūsmājā, tad skaitījām, ka mums arī tiesība pirmiem buljonu saņemt. Tika apspriests pat jautājums, vai vispār būtu pielaižams, ka citu māju puikas saņem buljonu, kamēr pašu māja nav pilnā mērā apmierināta; tika atzīts, ka tuvākās kaimiņu mājas, kur dzīvo bodnieka pastāvīgie kundes, — noraidīt nevarēs. Ssaprotams, nav jau ar ko bīties: mēs vaktēsim, lai rindā mēs būtu pirmie. Kolīdz manīsim, ka tuvojas kāds kunde, lai stātos rindā, tā būsim lejā. Paltrakēns bij mēģinājis jau ieņemt rindu, bet bodnieks to nebij pieļāvis: „Ātrāk par pulksten 7 nesāksies... Vēl 4 stundas... Ko? Šis tāpat gribot pasēdēt uz bodes trepēm? Neesot nekāda sēdēšana... klientiem pa kājām...“ Un Paltrakēns bij spiests uznākt atpakaļ. Viņu pavadīja jautra rūkšana no pretējās mūŗa mājas logiem: arī tur žļarkstēja kannas un bļodas un zibēja puiku galvas.

Tad pie bēniņu lūka sēdošie novērotāji padeva ziņu lejup: Laboratorijas ielas galā parādījušies Lasò ļaudis, kas ar traukiem rokās, pulkā soļojot uz mūsmājas pusi. Kaut gan attiecības ar Eichenbauma mājas cilti bij visnotaļ labas, — šoreiz tās parādīšanās pie apvāršņa izsauca veselu sašutuma vētru: tas tik vēl trūka! No citām ielām sāks nākt! Tātad saoduši! Bet lapiņā taču skaidri teikts: pastāvīgiem klientiem!

Un kad Zvaigžņu ielas puikas pienāca, — mēs bijām jau rindā pie bodes durvīm. No mūsu vecās draudzības vairs maz kas bij palicis pāri: „Gauneŗi!“ teica tie mums. — „Un jūs — kas jūs par klientiem? Nekad neesat nākuši mūsmājas bodē! Pusducis božu pa Laboratorijas ielu līdz jūsu mājai!...“ — „Nu, neizrunājies! Ka neizrauj pa aci!... “

Kāda sieva, kas ar bij ieskrējusi bodē apjautāties, laukā nākdama izdzirdusi niknās sarunas un kanniņu klaudzēšanu, darīja bodnieku uzmanīgu uz to, kas notiek ārpus tā durvīm. Tas iznāca un lika mums iet prom. Nē, viņš arī nezinot, cik došot — tā firmas darīšana... Bet, ja jau ar tādām kannām un bļodām, — tad jau firmai būšot jābrauc šurp ar cisternu... Mēs aizrādījām, ka nevajag pieļaut svešiniekiem izmantot mūsmājas labumus... Viņš tur nekā nevarot: tā firmas darīšana, kas pirmais rindā, tas pirmais dabūšot. — „Un pirmie esam mēs!“ sauca Lasò, norādīdams uz laso, kuŗš bij uzzīmēts uz bodes trepes kāpšļa ar sarkanu krītu un kuŗam apakšā bij vakardienas datums: „Mēs vēl vakar, kad jūs gulējāt, ieņēmām vietu!“ — Lai nestrīdoties, citādi nevienam puikam nedošot. Lai nākot tad mātes pašas.

Pulksten pusastoņos atveda tādu kā katlu, uzstādīja bodē uz galda. „Tur nu visiem neiznāks! Skaidrs, ka ne tikai citām ielām, bet arī citām mājām tur nevar iznākt.“ — Mēs vēl mierinājām sevi, ka varbūt vārīs vairākas reizes. — „Bet laiks vēls, bodi taču slēgs ciet!...“

Beidzot durvis atvēra un sabirām iekšā: pa vidu puikām bij arī pa sievietei. Adolfs nostājās letes priekšā, divi kannas uz grīdas nolikdams; firmas priekšstāvis smēja: vai šis pēc petrolejas, vai, nācis ar tām kannām? un sniedza Adolfam tasiņu buljona. „Ko? Tasiņu? Izsmiekls!“ saucām mēs, dusmīgi kannām grabinādami: „Tad tā ar vajadzēja rakstīt lapiņās!“ — Un Adolfs, kuŗš bij jau tasīti pie lūpām pielicis, kā kaut ko pārdomājis, pēkšņi izlēja to uz grīdas, teikdams: „Kad nav kazai piena, tad lai ar nav!...“ Un atgāja sāņus, laizdams nākošo no mūsējiem. Arī tas atteicās un cēla mutisku protestu. Firmas priekšstāvis plātīja rokām: nekad nav bijis domāts dot vairāk par tasīti... Lai laižot, kas gribot garšot... Aiz kādas sieviņas, kuŗa nogaršojusi slaucīja lūpas, buljonu slavēdama un tūliņ divus kubikiņus nopirkdama, — nāca rinda Lasò. Tas, zobgalīgi uz mums paskatījies, abām rokām saņēma tasiņu un to izdzēra; viņam sekoja citi tā cilts locekļi.

Kad Jātnieks bez galvas ņēma tasiņu, mūsu rūkoņa, kuŗa visu laiku pieauga, pēkšņi pārgāja sašutuma vētrā, jo bodnieks teica: „Kas nedzeŗ un nepērk, — lai iet laukā no bodes!“ — „Oho! pašu māja lai lasās pa diegu, kad citi dzeŗ sausu mūsu bodi! Visiem mums būtu iznācis pa bļodai, ja dotu tikai klientiem...“ — „Mēs tādi paši...“ uzsāka Jātnieks bez galvas. — „Jūs! Kas jūs par klientiem? Nekad neesat šurp nākuši! Viss ir jūsu pašu bodē!...“ — „Neizrunājies!“ tā Lasò: „Mana māte vienmēr nāk te. Pēc želatīna...“ — „Oho! pēc želatīna! Un tu domā, ka...“ Sievas, kas atradās rindā, sāka mūs apsaukt: „Ejat laukā uz ielu!“ Mēs neko neklausījāmies, kad izdzirdām, ka Lasò, viltīgi smīnēdams, saka: „Nu, jūs jau neesat gluži ar bešā! No kurienes jums vakar tie daudzie piecdesmitnieki, un vēl tik jauni — tikko kā notīti. Nav, kā mums, pa ielām jālasa... Iziet aiz stūŗa un paņem...“ Tiešām, kopš Alfonss mums iznesa bonbonkas, mūsmājās radās daudz piecdesmitnieku — zeltītu bonbonku papīrīšu; šo svaigo papīrīšu parādīšanās starptautiskajā tirgū nebij pagājusi nemanīta no apkārtējām ciltīm: bedrītē kreditbiļetes ieliekot, saprotams, tūlīt uzkrita, ka tās nav gājušas caur daudzām rokām — svaigas un nenosmērētas. Un vienas serijas! Mums ausis svila no šīs denunciācijas, Alfonss kļuva gluži mēms; vienīgi lielie nekā nevarēja saprast, kas tās par kreditbiļetēm, kas pēkšņi pārpludinājušas Vārnu ielas republikas naudas tirgu. Tiem nevarēja arī ļaut saprast: vēl viens vārds no Lasò mutes — un mūsu jaunais republikānietis būs beitē. Mums nebij nemaz vairs komanda vajadzīga: kā viens vīrs mēs metāmies uz runātāju un, iekāms tas muti vēl pavēra, tam bij salipuši apkārt republikāņi...

Sitieni, tusnījieni, sieviešu izbaiļu kliedzieni, — un puiku čumurs virzījās uz durvīm, kādu skārda mucu apgāzdams. — „Ūja! vai dzirdat!...“ kliedza sievas — bet vienīgais, ko varēja sadzirdēt, bij Lasò izmisušais: „Nes laukā no burkām...“

Lasò pakaļ izripoja viņa cilts. Aizgājuši gabaliņu nost no mājas, — laidām darbā akmeņus un kannas. Daža laba kanna to vakaru tika deformēta līdz tam brīdim, kad Zvaigžņu ielas cilts aizgāja saukdama: „Mēs tomēr dabūjām dzert! Bet sargieties, ja mēs rīt jūs trāpīsim!... “

### 4.

Uz kinēmatografu un fontānu jāiet bij apkārt pa Pērnavas ielu — jo Vārnu un Zvaigžņu ielās svētdienās satiksme bij mūsu ienaidnieku pārtraukta, jābūt arī gataviem cīnīties ar mūsu pretiniekiem, kuŗi šodien būs tajās pat vietās, kā mēs. Norunājām gan pēc iespējas izsargāties no sadursmēm, jo dažiem bij gaišas blūzes, kas kauju nopietni apgrūtinātu. Tāpēc pa priekšu tika sūtīti izlūki. Pa ceļam apskatījām ķinīšus un, kur bij jau dabūjamas programmas, tās arī paņēmām; ceļš pa Aleksandra ielu turpinājās bez sarežģījumiem.

Mazs starpgadījums, kuŗam vēlāk bij ļoti ievērojamas sekas — kā to lasītājs savā reizē redzēs — notika pie atejvietas blakus mazam Vērmaņdārzam. Kamēr mēs citi gaidot izmēģinājām apkārtējo koku stiprumu apstādījumos, lords Osis nodarbojās ar uzrakstu studēšanu uz ārējās skārda sienas. Kad mēs redzējām, ka viņš jau otro reizi izslauka savas brilles un meklē kabatā vairojamo glāzi, saskrējām ap savu slaveno pētnieku, jautādami, ko viņš kavējas. Viņš pēc paraduma bij nopietns; neviens vaibsts nepakustējās viņa sejā, kad tas norādīja uz svaigo sarkana zīmuļa uzrakstu pie ieejas atejvietā. „Konstatējamas dažu priekšgājēju atstātās pēdas,“ viņš piebilda un uz virsaiša pavēli es citiem priekšā nolasīju uzrakstu:

„Ceļā uz Ziemeļpolu uzsprausta uz šīs oazes Zvaigžņu ielas flaga. Oaze — zem mūsu protektorāta. Kapteinis Lasò, 12. jūnijā.“

Brīdis vispārēja klusuma. Visi bij vienis prātis, ka mūsu kaimiņi aizgājuši, acīmredzot, uz pirmo seriju. Lielu sašutumu sacēla šī jaunā aneksijas metode bez patiesas flagas uzspraušanas un rajonā, kur nevienai no puiku valstīm nekas piederēt nevarēja. Zem uzraksta uzzīmētais laso tomēr liecināja, ka Zvaigžņu ielas vadonis te savus ļaudis gaidīdams būs kavējis laiku ar cilpas zīmēšanu. Mūsu komandieris pavēlēja nodzēst šo apkaunojošo uzrakstu. Divi mūsējie, kam bij vecāki uzvalki, šo pavēli nekavējoši izpildīja, ņemot palīgā savas piedurknes un siekalas.

„Jā, apstākļi sarežģās...“ atsāka Adolfs. „Cits neatliek, kā pēc fontāna iesvētīšanas iet uz trešo seriju Vērmanītī — jo citādi, vienā kinčukā sagājuši ar chunchuziem, mēs skatīties nedabūsim ne vieni, ne otri.“

Eidis, komandierim blakus iedams, stāstīja. Klausījās visa ekspedīcija, izņemot Osi, kuŗš bij atradis kādu krāsainu vabulīti un, ar vairojamo glāzi to apskatījis, bāza sērkociņu kastē. Šis skaitīja no galvas: „Abos — Ziemeļpolā un Vērmanītī — programmas maiņa būs 17. jūnijā. Tātad nākamsvētdien Zigomara vairs nebūs. Ziemeļpolā iet Ventimilja dabas skati krāsās; Nelaimīgais olu tirgotājs — kōmēdija vienā cēlienā ar Maksi Linderi, Zigomars, laupītāju bandas vadonis — pirmā serija sešās daļās — ieeja nepieaugušiem aizliegta...“

„Nu, tas ir viens pīpis — ar to aizliegšanu!“ virsaitis teica: „Nav pirmā reize. Uz pirmo seansu — lūdzu, nākat tikai... Tie nepieaugušie uz mums neattiektos. Kā toreiz Valhallā.“

Mēs gājām, visu dzirdēto nopietni apsvērdami un ar kāju sitieniem kādu sapuvušu ābolu sev pa priekšu dzīdami. — „Nu, un Vērmanītī?...“

„Vērmanītī: pirmais — aluminija apstrādāšana Dortmundā. („Nu, tas ir bleķis, tur nav ko naudu izsviest...“) Otrais — maza drāma no kovboju dzīves 1 daļā. (Forši! Tas ir ko vērts!...“ noteica polītis.) Zigomars, trešā serija. Par ieeju atzīmēts, ka personām ar vājiem nerviem ieteicams nenākt... “

Nu visi runāja uz reizi, abas programmas salīdzinādami. Nebūtu vēl ko šaubīties, ja būtu Zigomara sākums, bet trešā serija! Eidis apgalvoja, ka varot saprast ļoti labi, bez tam trešajā esot daži aizraujoši skati — kā pazīstamā scēna pie kamīna, par kuŗu runā viss Grīziņkalns. Bez tam — mūsu pretinieki tur mūs netraucēs... Par ieeju teikts, ka tikai „ieteicams“, ne aizliegts. Arī šis ieteikums uz mums nevarēja attiekties, jo mums pēc Paltraku Jankas teōrijas, ko pēdējā laikā sāka apstrīdēt Osis, nervu vispār neesot: tie tikai skaluvācietēm.

Vēlreiz tika apsvērta abu programmu vērtība, vēlreiz Eidis atstāstīja savus pagājušās svētdienas iespaidus Ziemeļpolā, kur trīsreiz noskatījies pirmo seriju; tad nolēma: tie, kam nauda, tūlīt pēc fontāna nogaršošanas dosies uz Vērmanīti, citi — uz māju, kur tiem vēlāk tiks viss sīki izstāstīts. Bijām pienākuši pie Troņmantnieka bulvāŗa — jau saskatāms zemais stabiņš ar mazo strūkliņu dzeršanai. Gribējām jau doties pāri ielai uz fontānu, bet virsaitis nepieļāva: „Uzmanību, džentlmeņi! trīskārtīgu uzmanību! Mūsu ienaidnieki varbūt nesnauž. Izmeklēt apkārtni! Es jūs gaidīšu tur uz sola, pie kanāļa!“ Mēs izklīdām pa apstādījumiem un māju pavārtēm.

Pēdējais no meklēšanas atgriezās Osis, kuŗš pēc riekstu un saules puķu čaumalām, pēc pēdām grantī un pēc zariņiem, kas aplauzti no šās puses, nāca pie galīga slēdziena, ka mūsu pretinieki devušies pa apstādījumu celiņu uz Vaļņu ielu — uz Ziemeļpolu.

Adolfs pavēlēja izteikt carskoje spasibo kovbojiem par vērtīgajiem atradumiem, tad noprasīja, vai kruķu nav tuvumā. Izlūki ziņoja, ka tuvākie kruķi atrasti pie Kaļķu un Pauluči ielām. Kārlēns pa to laiku, mani pie piedurknes pieķēris, teica: „Tātad iesim vēlāk uz Vērmanīša kino?“ — „Liec mani mierā, es tak sacīju, ka naudas neiznāk — bez tam tu vēl esi bērns...“ Kārlēns iegalvoja pretējo un nelaida praķa stūri jau pie laika vaļā — viņš tomēr nākšot līdzi... Nu, negals... es domāju. Vot, no tā nu nevarēs atšūties... Bet atskanēja komanda: „Uz Bachčisaraja fontānu!“

Pirmais tramvajsliedēm pāri devās komandieris. Viņam nopakaļis 8 puikas, viena meitene. Kad tie bij sastājušies riņķī ap fontāniņu, ēnā zem kokiem, virs kuŗiem vizēja gaišais zilums ar pusdienas sauli tajā, komandieris aplaida skatu pār savu cilti, tad sacīja: „Varonīgie bruņurupuču dēli... un meita! Lūk, mēs esam sasnieguši šo jaunizurbto aku ceļiniekiem tuksnesī, kur nevienas dzīvas dvēseles nav. Uzaicinu nogaršot šo labierīcību priekš smilškalnu valstīm. Lūdzu dzeŗat un jūtaties kā mājās. Es sākšu pirmais un tālāk pēc kārtas no mazā Jankas uz kreiso pusi. Nesteigties — visiem pietiks!“

Un viņš, rokas bikšu kabatās sabāzis, noliecās pār strūkliņu. Tā viņam sita tagad taisni plati atvērtajā mutē. Viņš noliecās kādas 4 reizes, tad beidzot noslaucīja vaigus piedurknē un teica: „Prasts ūdens tas nav. Arī prukters tas nav. Pilsētas galva mums smilškalnos tādu ūdeni nav ievilcis... Jā, tiesa — visiem jau neiznāktu,“ un viņš nobeidza ar kādu Aleksandra Lielā izteicienu par šo tematu. Tad uzsauca: „Nu, Janka, tava reize!“ Es noliecos. Manas parastās neveiklības sekas bij tās, ka strūkla apskaloja vienu aci un tikai tad trāpīja mutē. Cits citam sekoja nogaršotāji; kamēr tie liecās, citi apsprieda, vai tas varētu būt kas augļūdenim līdzīgs, kā to komandieris gribēja, lai mēs ticētu.

Man bij izlicies tas ūdens tāds pat, kā mūsmājās, bet, negribēdams virsaiti apbēdināt, noteicu: „Zinalko tas nu gan nav. Bet arī parastais ūdens nē.“ Galīgu spriedumu solījos nodot pēc otrreizējas nogaršošanas.

Rindā pa otram lāgam liecās kovboji un, kamēr viens slaucīja muti, otrs jau ķēra vēso ūdeni. Vienīgi komandieris otrreiz nedzēra: viņam jautājums esot skaidrs — viņam mutē vēl jūtams ogļskābradis... Kāda kundze ar meitiņu pie rokas bij stāvējusi mums aiz muguras un, redzēdama, ka mēs sākam otrreiz dzert pēc rindas, un domādama, ka tā nav vēl pēdējā reize, — drusku nepacietīgā tonī mums aiz muguras ierunājās: „Aber, bitte, erlauben Sie...“

Adolfs pasita galvu atpakaļ, kā dažkārt smilškalna parādēs, savilka uzacis un sauca, Eidi no fontāniņa nost raudams: „Ūja, negaļa! Nu, tad plosts! Neredzi, ka gaida dāmas!...“ Un, cepuri noņemdams, griezās pie dāmas: „Gnädige Jung... frau... mēs varam pagaidīt... ne k spehu... Bitte!“ Bet mums uzbļāva: „Smirno!“ — Mēs sastingām kā parādē.

Dāma vēl mirkli apskatīja mūsu komandieri no galvas līdz kājām, tad uzmeta skatu mums citiem. Un paraustījusi plecus, griezās pie meitiņas:

„Klothilde, komm doch her... “ Kamēr meitiņa dzēra, dāma vēlreiz mūs nopietni apskatīja, tad pati noliecās pār strūklu. Te vienam no mums paspruka smiekls, bet tad atkal iestājās svinīgs klusums.

Kad dāma bij atgājusi gabaliņu nost, atskanēja komanda: „Voļno!“ — un mirklī atdzīvojās mūsu pulciņš. Komandieris metās virsū Kārlēnam — kā drīkstējis iesmieties „smirno“ laikā — viss citādi iznācis tik labi... Vai neredzējuši, ka vācu dāma bijusi pārsteigta par mūsu spīdošo disciplīnu... Pateicība visiem par izdevušos reprezentāciju. Kārlēns, par savu mazo pārkāpumu taisnodamies, visu laiku atkārtoja: „Be viņa tak tik nechaļnij krāca.“ — Ieraudzījis, ka dāma, pārdesmit soļus nost atgājusi, apstājusies un mūs vēlreiz apskata, Adolfs sauca tai:

„Machen Sie... vorwärts... gnädige Jungfrau...“ un tad piebilda: „Re', kādu iespaidu mēs atstājam ar savu spīdošo disciplīnu. Te, kungu pilsētā, zaldātus tā neievēro, kā mūsu varonīgo smilškalnu cilti... “

Pārtrauktā nogaršošana turpinājās... Kad visi bij nogaršojuši pa trīs reizēm, Kārlēns ierunājās, ka vajadzētu sākt iet uz kinčuku, ja grib uz pirmā seansa sākumu. Polītis prasīja: „Vai tad to ūdeni atstāšot tā tecēt?“ Daži teica, ka jā, jo arī mums pienākot tas tecējis gaisā. Nav mūsu darīšana tāpēc, ka dzeŗamais ūdens tek par velti...

Maruks prātoja, ka vajadzētu iesviest tai trubiņā akmentiņu — lai arī pilsētas valde vēlāk dusmotos, jo no ūdens iztecēšanas skāde būtu vēl lielāka. Osis katēgoriski noraidīja šo nepārdomāto priekšlikumu, kuŗa sekas būtu tikai labierīcības samaitāšana uz visiem laikiem... Drīzāk tad viņam liekoties, vajagot paspiest pie strūklas rīklītes: tā laikam esot iespiežama... Šai brīdī Adolfs noteikti paziņoja: „Vot', es jau sen to gribēju sacīt. Es zināju, tikai nesacīju. Gribēju pārliecināties par kovboju apķērību. Osis pirmais uzķēra manu domu!“ — Komandieris bij dziļi kustināts, klapēja ar roku pa Oša plecu, un, pie manis griezdamies, teica: „Tu piezīmē — Osim piešķirts Zukseŗa ordenis. Jā, milord. Tu mums tik daudz pakalpojumus jau izdarījis mūsu šīsdienas ceļojumā... Tikai tagad sākam saprast, kādu pirmklasīgu spēku esam ieguvuši ar tavu pārnākšanu Saulīša mājā. Tev taču ordeņu vēl nav? Vecā mājā nedeva?“ — „Ko nu par tiem šmendriķiem runāt — tie nemaz tādus nezin... “ — „Nu, lūk, pie mums nav tā, kā pie tiem pērnovskijiem... “ — „Pateicos, bruņurupuča dēls... Bet nu — pie darba!... “

Kārlēns, gribēdams izlabot savu pirmītējo „iekrišanu“, devās izpildīt pavēli. Viņš taustīja ar roku ap rīklīti, ūdens šķīda apkārt un tam zem piedurknes, bet viņš tikai atkārtoja: „Kas par desām!... Tūlīt būs ciet... Vo, vo... tepat jau būs... Kas par desām... “

Bet ūdens nepārstāja tecēt un mēs, saliekušies ap fontānu, sekojām Kārlēna rokas kustībām. Ūdens šķīda mums acīs, bet mēs ātri, acis izslaucījuši, turpinājām komandēt:

„Nažmi štepseli! Copē vairāk no apakšas!“

Adolfs teica: „Ē, tu, necivīlizētais!... laid man...“ — bet nedabūja nobeigt. Pie pašām mūsu ausīm noskanēja bargs: „Ā... ā... a...!“ Caur saulē vizošām ūdens pilēm saskatīju melnu stāvu ar lielu baltu bleķi pie cepures. Šausmīgs bļāviens korī no 11 rīklēm, tur varēja tikai izšķirt Eidas saukto: „Kruķis!...“ komandieŗa nepabeigto: „Glāb...“ Kad pie Pauluči ielas paskatījies atpakaļ, redzēju tikai, ka gorodovojs kājas izplētis stāv ielas vidū un katrā rokā tura pa vienam puikam. Tas viens bij Kārlēns, spriežot pēc sauciena par desām, un tas otrs — polītis, jo neviens cits tik leitiski nemēdza raudāt. Gorodovojs tos turēja pie apkakles pacēlis gaisā...

„Nu, tie būs čokā, kā likts...“ noteicu pienākušajiem Eidim un Adolfam. „Nesīsimies tikai tālāk, citi laikam būs aizskrējuši pie Troņmantnieka... Ka vēl ar mūs nesāk ķerstīt — iesim žiglāk, kinčukā iekšā — tikai dārzam cauri...“ — „Jā... jā... hm... hm...“ — tā Adolfs, kuŗš acīmredzot bij pārsteigts par tādu iznākumu.

Mēs soļojām ātri visi trīs blakus, atstādamibiedrus likteņa varā. — „Varbūt tā arī labāki...“ es teicu. „Tikām no Kārlēna vaļā. Tas būtu jāved iekšā, naudas nepietiktu. Nevest — nevar: paklačos mājās... Bet tagad — godīgi tiksim iekšā... Fiksāk, čoļi!... Seanss būs sācies...“

Pēc dažām minūtēm ieeja kinēmatografā bij sasniegta. Mēs apstājāmies netāl no barometra būdiņas, tieši pretī ieejai un lasījām lielo uzrakstu: Pasaules bojeviks... Parīzes laupītāju vadonis Zigomars, trešā serija!... pāri krāsainai afišai, kur uzgleznoti policisti, kas paceltiem mauzeŗiem sabrūk istabā un atrod kamīnā meklēto dokumentu kaudzi. Adolfs griezās pie Eidas:„Tu tāds štramāks, tu paprasi pārdevējai, vai mūsu čoļi ir jau iekšā?“

Eidis no laika gala bij smalkā toņa priekšstāvis Vārnu ielas republikā. Tāpēc tas arī parasti tika izvirzīts dažādām ceremoniālām padarīšanām. Viņš vienīgais zināja, kuŗā rokā ēdot jātur dakšiņa, kuŗā nazis, zināja uzskaitīt zivis, kuŗas kungi ēdot ar dakšiņām vien, prata pateikt „labdien“ 6 valodās, nerēķinot tikpat lielo skaitu „labdienu“ pašpuiku mēlēs; viņš vienīgais arī atgādināja, ka pa ielu ejot ēst ābolus nepieklājīgi.

Tikko tas piegāja pie kases, jaunkundze prasīja: „Cik, kādas vietas?“ — „Nē, jaunkundz, es vēlētos zināt, vai te nav ienākuši vairāki kungi ar vienu dāmu...“ „Vai nupat?“ — „Jā!' — „Nē, cilvēku neesot vēl daudz — tikko ejot aluminija apstrādāšana, neesot manījuši. Kāda tai dāmai cepure esot bijusi?“ — Eidis paskaidroja, ka tai dāmai cepures nemaz nav, ka viņai tikai divas bizītes... — „Ā!... puikas esot gan iegājuši, 5 gabali, bet meitenes — nē. Tikai puikas un tikko: nav ne minūte...“ — „Viens krievu kreklā?...“ — „Jā, liekas gan... Nu, vai jūs nāksat? Kuŗu vietu?“ — „Nē, es vēl apdomāšu, aprunāšos ar kolēģiem. Pateicos par jūsu laipno paskaidrojumu. Lūdzu atvainot. Un neņemt ļaunā par traucēšanu. Pardon.“

„Jā, mūsu republika tur jau sagājusi iekšā — laikam būs Osis visiem izmaksājis. Tikai Maruku neesot dāma redzējusi...“ stāstīja Eidis, pie mums atgriezies. — „Vai tu izstāstīji, kādi mūsējie izskatās: vienam sarkana šlipse melnām ropām, vienam rozā biksas, Sigismundam baltais krekls...“ — „Jā, jā, krekls... viss, viss uz mata... kātad... Ejam tik...“ — Šajā brīdī pie Suvorova ielas vārtiem parādījās Kārlēns — viņš skrēja, cik kājas nes, rokām vicinādams un saukdams. Kad viņš redzēja, ka mēs kustamies uz durvju pusi, balsī ieskanējās ļoti izmisuši toņi. — „Ech, te nu bij!“ es izgrūdu. „Nu tas jāņtārpiņš uzkrīt kaklā. Vaļā netiks, ko darīt — nu vairs visiem neiznāks ieeja. Viņš izpļāpās mājā... “

Aizelsies un noraudājies Kārlēns sasniedza laukumiņu. Adolfs uzsita tam uz pleca un sacīja: „Nu, ko tu vēkši? Nedomā, ka mēs tevi gribējām atstāt. Mēs redzējām — tu cīnījies ar abām kājām kā varonis. Vārnu ielas kovboju republika mūžam pieminēs tavu kauju arjegardā pie mūsu atkāpšanās nodrošināšanas... Bet nu stāsti, kā tiki vaļā no kruķa... “

„Nu, pie visām desām! Tas ir nieks priekš Dieva vaiga.“ (Kārlēns te lietoja citu vārdu, kuŗu autors nemin, manot, ka viņa godīgā spalva nosarkst līdz ausīm.) „Jūs redzējāt: viņš mani pacēla vot šitā... — atminat, kā Teksasas vampīros Džons Buls to krodzinieku... Es nevarēju vairs runāt — aizžņaudza kaklu. Tas — dzirdu — prasa polītim: „Šitā jūs, puikas, postat labievedumus... Tikko aiztriecu bandu, bet jau atpakaļ...“ Adolfs prasīja: „Un ko šis atbildēja?“ — „Šis: lūdzu, mīļo onkulīt, zelta kolodočņik, atlaižat! Nekad vairs nenākšu te dzert...“ (Adolfs nospļāvās. Pēc viņa piemēra nospļāvās arī Kārlēns, bet mēs ar Eidi turpinājām spļaut — trīs spļāvieni visu tālākās sarunas laiku — katrā vietā, kur autors lakonisma nolūkos ielicis trīs punktus.)

„Tas?“ iemeta Adolfs.

„Tas. Jā, tikko pusstunda, kamēr aizdzinis, bet mēs jau atpakaļ...“

„Šis?“ — „Šis: mīļo onkulīt... labo gorodovoj... Dieva vārds, neesam bijuši. Tikko atnācām, prasat. Man.“

„Nu, un tas?“ — „Tas: kā nebijuši? Lai miglu acīs nepūšot. Labierīcību postītāji! Lūk, kur vēl paspējuši ķeksi uzvilkt ar sarkano zīmuli. Vai šis zīmulis, ko viņš atņēmis, neesot Staņislava?“

„Šis?“ — „Onkulīt, man nav zīmuļa un arī šis nav mans, bet...“

„Tas?“ — „Tas saka: viņš pazīstot pēc krekla...“

„Nu, un ko šis?“ — „Šis: man nemaz nav krekla apakšā, onkulīt...“

„Tas?“ — „Ko nu tas: viņam jau nebij, kas atcērt. O, ja mani viņš būtu nolaidis uz kājām, tad viņš gan dzirdētu, kas par...“

„Šis?“ — „Šis... nahaļnij vēkš... Kauns skatīties, ka cilvēks tā var nolaisties... Bet tad kruķis mani nolika zemē, atvilka kāju, bet — ne velna: es biju jau prom. Žēl tikai — krāgas trāklējumu izārdīja, pagāns!... Ak, tas stūris? Būs šim palicis rokā. Es tiku cauri bez kā... Bet polītis gan dabūja, kā nožvankstēja vien visas čiškas.“

Stāsts bija nobeigts. Mēs visi četri sevišķi sparīgi nospļāvāmies vēlreiz. Klusums. Tad Adolfs: „Nu, draugs, tu tagad esi uztraukts, ļoti uztraukts... Tev nav ieteicams skatīties filmu ar aizkustinātiem nerviem... var uznākt vēl vēmiens. (Kārlēns plēta arvien platākas acis.) Jā, jā, tev jāatpūšas, jāapmierinājas, jāapsēžas tepat kur dārzā — lūk tur, blakus tai mammucei brillēs ir brīva vieta...“ Kārlēnam acīs pamirdzēja asaras. Viņš nekā vairāk neteica, kā tikai šos vienkāršos vārdus, mēs manījām tomēr divdomīgu nozīmi: „Tā. Labi. Es iešu. Bet — taisni uz māju. Nekur citur. Pie pappas.“

Šie vārdi mūs nostādīja grūtas dilemmas priekšā. Šermuļi pārskrēja man pa kauliem — bet naudas taču nepietika ieejai visiem! — „Ej, parunā ar kasiereni šajā lietā...“ Adolfs griezās pie Eida. Eidis savukārt atsvieda: „Nu, vas...“ un tikpat noslēpumani griezās pie Kārlēna: „Zini. Ko es tev teikšu. Atmini vienu: dari, ko darīdams — apdomā galu. Jā, jā.“

Virsaitis teica: „Iesim visi pie tās švirkstenes.“ — Un mēs devāmies pie kases — 4 cilvēki ar 33 kapeikām: trūka 7 kapeikas, griez, kā griezdams...

Sarunas bij ilgas un uz priekšu nevirzījās nemaz. Mēs negribēj ām iet uz māju pēc aizmirstajām 7 kap., kasiere negribēja laist divus uz vienu krēslu, katēgoriski atsacījās piemērot Kārlēnam to dzelzceļu kustības reglamenta pantu, uz kuŗu bij atsaukusies viņa māte, pērn no Smiltenes braucot ar Kārlēnu klēpī... Lai gan par šī panta pastāvēšanu nebij grūti pārliecināties: stacija taču tuvāk, kā mūsu māja. Kārlēns raudāja atkal, bet kasiere teica: jūs tā kā tā neiznāksat laukā uz otro seansu, jo pirmais jau sācies. Un otrā publikas jau tā daudz... Mēs viņu pārliecinājām, ka mūs interesē tikai Zigomars, ka aluminija apstrādāšanas dēļ mēs, pat ja piemaksātu, nepaliekam uz otru, bet Zigomars taču vēl nav sācies...

„Nu, labi...“ Un viņa pamāja kontrolierei, kas no priekškaru starpas uz mums skatījās. „Te būs trīs biļetes, bet mazais lai sēž klēpī vienam no lielākiem... Naudu!“

„30 kapeikas, vai ne?“ tā Adolfs. — „Nē, kā teicām — 33!“ Adolfam gan likās, ka notiek kas nelikumīgs, bet es tam paraustīju pie praķa malas, lai klusē. Jaunava mums izsniedza trīs trešās vietas biļetes, paņēma visu mūsu kapitālu, kontroliere sauca, laterniņai zibot: „Šurp!... man pakaļ!...“ — un mēs ienirām fantastiskajā tumsas valstībā.

### 5.

Mūs nosēdināja pašā priekšējā rindā, gluži pie sienas, pretī ieejai. Ekrāns šķita paša degungalā esam. Uz tā vēl ņirbēja aluminija apstrādāšana. Adolfs demonstrātīvi vēroja tumsā zāles griestus, teikdams Kārlēnam, kuŗš no prieka par iekšā tikšanu čaloja bez apstājas: „Šito bildi ieteicu nemaz neskatīties — tā nav mums domāta. Divas katēgorijas bilžu, kuŗas manis pēc varētu nemaz nerādīt: drāmas ar bučošanos un pamācošās, dabas skatus... O... Kā man nāk žāvas...“ Bet tajā brīdī filma arī aprāvās pēc uzraksta „beigas“ un gaismas pielietajā zālē virsaitis, zobiem noklabot, steidzīgi aizsita plati atvērto muti.

„Gaisma! O, zāle tīri patukša — ložās gluži neviena...“ Tad mani skati pār otro vietu noslīdēja atkal uz priekšējās rindas otru galu, kur mēs sēdējām. Es sastingu. Arī trīs maniem biedriem acu āboli kļuva kā sasaluši: mūsu rindas otrā galā sēdēja: rūtainā žokejmicē — Slieka — gaŗais Džonis, aiz viņa — apaļais Lasò, Jātnieks bez galvas, atslēdznieku Pēteris un persona, kuras vārda nezinājām, bet kuŗa bij pazīstama apkārtnē zem palamas Ēvelbeņķis un kuŗa kalpoja Eichenbauma mājā kā fūrmaņzellis. Šīs piecas personas šķita pārsteigtas ne mazāk par mums. Mūsu paziņas sabikstījās, to sejām pārklājās smaids līdz pašām ausīm. Arī mēs smējām: sak', nav jau bailes, lai gan esam par vienu mazāk, kā jūs... Aizstāvēties pratīsim pa godam...

Tumsa. Atkal rūc aparāts. „Prēriju velns. Drāma no kovboju dzīves Metro- Goldwyn-Gaumont...“ Es tulkoju krieviskos uzrakstus Kārlēnam: „... kur es esmu, tur vienmēr kas iznāk...“ Paukš! pret sienu nobunkšķēja tūta ar sauleņu mizām, kuŗas šķīzdamas apbēra mūs un dažus no mūzikantiem. Tumsā zibēja lampiņa, apstājās mūsu priekšā, iespīdēja man pašās acīs. — „Nudie, neesam vainīgi, jaunkundz...“ Viņa bārdamās pacēla tūtu. Ainas ņirbēja, viena ar otru mīdamās... jātnieks panāk otru un ar sitienu notriec to zemē — mūsu ausis uzķeŗ saucienus: „Smērē beigts tam bruņurupucim! E! Kā izstiepās tā vārna... “ Nebūs jāatgādina lasītājam, ka šie saucieni atradās ciešā sakarā ar to valsti, kuŗas godu mēs cienīgi aizstāvējām visur, ar dūrēm un akmeņiem. Uz Adolfa pamudinājumu es aizsūtīju melnajā tumsā atbildi: ja nav truša — palien tuvāk kornēties! Uz to nekavējoši sekoja atbilde Sliekas pārspīlēti diskantā balsī: „Was kuckst du, mein lieber Jankelchen?...“ Es dusmās sakodu zobus, bet Kārlēns prasīja tulkot uzrakstu — apķēros: tikko domas pavedienu nepazaudēju... jā, jā — „Nemezīdas sods ir neizbēgams!“ — „Kas tā par Nemezīdu?“ tā Kārlēns. — „Tā būs vāciete...“ — „Bet tur nemaz nebij vācietes...“ — „Ā, es vispār vairs nesaprotu... “

Uz ekrāna bij 20 kovboji, kas paceļ rokas viena slepenpolicista priekšā. Zālē atskanēja aplausi — tie bij mūsu kaimiņi no Zvaigžņu ielas, kas aplaudēja, sauca: „Bravo! Kovbojiem kriška!“ Adolfs gribēja tiem atsviest to dziļdomīgo izteicienu par tiem, kas smejas pēdējie un t. t., bet, krieviski to teikdams, bij sācis no otra gala, sajuka un apklusa pusvārdā: būtu arī lieki to turpināt, jo dzīve rādīja, ka viņa doma bijusi pareiza — tā jau reālizējās: kontrolieres lampiņa bij pagriezta pret Jātnieka bez galvas galvu un pēdējais uztraukts ko skaidroja. Šī skaidrošanās ievilkās pat pārtraukumā un, lai mēs nekristu aizdomās, tad izlikāmies to neredzam — ķemmējām matus un ar programmām slaucījām zābakus.

Tumšs. „Zigomars... III serija... I daļa.“ Es tulkoju Kārlēnam, kuŗš, muti ieplētis, sēdēja man blakus. „Tisi nejauši izstāsta Zisi par Lulū noslēpumu... Balto verdzeņu birojs Arašā... Rauts pie bankas direktora... Ārija uz 6. avenijas... Anarchiste pāriet policijas dienestā...“ Sajūsmināti skatītāji tikai pa reizei izdvesa: „Ō, ō, o... och...Ai!“ Kaimiņi arī bij uz brīdi apklusuši — viņu raidītie izaicinājumi nāca pusčukstus. Mēs nolēmām uz tiem pagaidām neatbildēt, bet turēt tikai dūres sažņaugtas.

Direkcija bij pielikusi pūles, lai pienācīgi nostādītu arī akustisko daļu: visas kustības uz ekrāna tika pavadītas no attiecīgiem skaņu efektiem aiz ekrāna, kur šāva, ka klaudzēja vie', pūta un zvanīja, un, kad uz ekrāna sprāga autoriepa — atkal rībēja apdullinošs šāviens. Ar vienu vārdu sakot, bilde bij taisni pa mūsu garšai un uz Kārlēnu atstāja tādu iespaidu, ka tas teica: „Jāni, apliec tu man roku pār plecu“ — bet pats ar savu labo roku bija pieķēries pie manas kreisās.

Tad nāca šī burvīgā mēnesnīcas pārklātā aina, kur baņķieŗa meita iziet uz balkona dārzā un klausās lakstīgalas. Viņa sapņaini skatās, bet gaisu šķeļ griezīgi svilpieni... „Ā! nu skatat, čoļi, tie līdīs laukā no krūmiem, kas svilpo.“ — Bet neviens nelīda, aina pārmainījās, un Adolfs tikai norūca: „Kļūda... technisks misēklis... Nopūtas vietā svilpiens...“ Uz ekrāna — dejas salonā pie baņķieŗa un atkal — svilpiens aiz ekrāna, pēc tam vēl viens tai laikā, kad lasīju priekšā uzrakstus... Adolfs pieliecās man pie auss. Viņa balss drebēja: „Janka... tie ir mūsmājas puiku svilpieni, tie ir mūsu kovboji, kas laukā sauc. Jā — atkal gaŗš svilpiens — mūsu, mūsu ielas sasaukšanās svilpiens pēc motīva pakaļ darināts „Aleluja... Aleluja... Aleluja!“' Adolfs priekā sažņaudza manu elkoni, tad ielika divi pirkstus mutē un atbildēja ar „uzvaras svilpienu“, tad teica: „Lai viņi ienākot zinātu, ka ienaidnieki arī te — brīdināsim“, un tas tūliņ nosvilpa arī: „Glābjas,kas var!“ jo cita signāla, ar kuŗu ko līdzīgu varētu izteikt sarežģītam stāvoklim atbilstošu, nebij mūsu mūzikālajā leksikonā. Kādu brīdi bij klusums, un mēs varējām netraucēti sekot filmai, papriekšu Kārlēnam noprasījuši: „Kur palika Monsieur Dupont?“ Bet tad mūsu draugi ārā, acīmredzot, apspriedušies un ne pie kādas skaidrības nenākuši, svilpa atkal savu „Aleluju“. — „Ech... maisa naslaždeniju!...“ un Adolfs vēlreiz atbildēja ar uzvaras svilpienu, kuŗš arī bij jāaprauj, jo kontroliere jau sauca: „Kas nav ar bildi apmierināts, — var iet laukā!“

Virsaitis atmeta ar roku. „Ech... pag', kas nu... es nesaprotu... izmaisīja visu drāmu...“ Svilpieni ārā sekoja viens otram aiz paviljona sienas. Tad apklusa, jo virsaitis vairs neatbildēja. Zāle ar aizturētu elpu sekoja Zigomara gaitām. Tikai Edis iečukstējās: „Šie būs aizgājuši uz māju. Nez' kapēc?“ uz ko Kārlēns paskaidroja: „Kāpēc? Vai šiem nauda ir? Gribēja tikai naudu izpumpēt, tāpēc sauca. O, es viņus zinu: Paltrakēns ir ķeneris uz tādām lietām. Tikai uz citu rēķinu dzīvot. Lai brauc pa gaisu, ja nav ziņu...“

Vispārējā klusumā uz grīdu kas nobira. „Nieki! Šiem no Zvaigžņu ielas apgāzās tumsā riekstu tūta!“ sauca Eidis, atripojušos riekstus lasīdams. Otrā rindas galā pa tumsu lamājās, bet mēs, gribēdami savu pretinieku starpā ieviesušos ķildu padziļināt, saucām: „Mersi! Paldies tam cilvēciņam, kas mūs pacienā. Ko jūs viņu sitat par to labo sirdi — atgāz viņiem, draugs!“ — Un mēs smējām, riekstus kozdami, ka kraukšķ vien, bet sapuvušos saviem pretiniekiem mezdami: „Na, to jūs paši varat iesālīt...“ — „Kas par desām!...“ izgrūda Kārlēns, kad tam pretinieki atsvieda sejā ko mīkstu, kas nopaukšķēja un novēlās uz grīdas. — „Necel skandalu — viņi savā starpā ņemas...“ tā Adolfs: otrā rindas galā bij dzirdami tādi kā sitieni pa pārplēstām bungām, švīkoņa, apspiesta sprauslāšana un saucieni:

„Brauc vienu numuru tālāk!“ — „O-o! cik tālu jau šie,“ smēja Adolfs, no rindas atlidojušo objektu paceldams. „E... čomiņ, skat', vai šī nav Ceineru Oša cepure, te zemē?...“ — „Nudie', tikai bez siksniņas un ar pārlauztu spožo nagu...“

Tajā pat brīdī kādi salīkuši stāvi pussēdus atslīdēja pie mūsu kājām. Vienam Kārlēns nekavējoši „atvilka pa ciferblati“, kā viņš izteicās. Ķēmi grābstījās pie mūsu biksēm, tad atspīdēja lampiņa — tā bij Oša lampiņa, kuŗu tas visur nēsāja līdzi, un trīs balsis reizē izsaucās pusčukstot:

„Ā! Vot kur jūs... bet mēs...“

Skatīšana atkal bij jāpārtrauc — jāgādā par mūsu no otra gala atsviesto biedru novietošanu. Tie bij stipri samīcīti. „Nu, ko jūs mums nepateicāt...“ „Mēs brīdinājām... „Jā, kas to varēja zināt... “ un Osis deva Eidim laupījumu: „Še paturi, apgaismo drusku man,“ — un viņš noņēma tumsā brilles, cēla tās pret ekrānu, lika zem lampiņas: „Nu... ko? Nav saplīsušas?“ — „Nē, par laimi stikli veseli. Tikai vienu drāti pagāni pārlauzuši. Vai — bet kur mana vairojamā glāze?...“ Tomēr arī glāze atradās galvgalā, tā kā zvaigžņu ķīmiķa vienīgais zaudējums bija pārlauztā brilles drāts un nospiestā vabulīte. Oša brāli Evaldu apgaismojām no kājām līdz galvai — tam muguras apakšdaļā konstējām divas zābaku pēdas. Trešais mūsu draugs Paltraku Janka bij zaudējis uz ielas pirkto tūti ar pusmārciņu riekstu. Tie turpināja skraukšķēt, kontrolierei ar ienācēju mūsu priekšā noejot.

„Tik barbarisks uzbrukums... no muguras tumsā,“ teica skaļi Adolfs. — „Ko?“ atsaucās tumsā no rindas otra gala. — „Kokam div' gali,“ atcirta Eidis tiem, tad sākām vērot ekrānu, prasījām viens otram, kas noticis pa šo laiku, bet neviens nebija redzējis, izņemot Kārlēnu, kuŗš, uzrakstus nesaprazdams, arī nekā liela par izlaisto paskaidrot nevarēja. — „Vienalga, jāskatās otrreiz,“ teica virsaitis, kad paņirbēja „otrās daļas beigas“ un zālē atkal bija gaišs.

Nu bij reize mums smieties: mēs tagad septiņi! Lai mēģina ienākt! Pretinieki savā starpā par ko kaisli strīdējās un uz mums pat acu skatiena nepameta. Satumsa.

„III daļa. Divi vientuļi kungi meklē dzīvokli...“ Šajā brīdī kāda svešāda balss aiz Kārlēna teica: „Lūdzu uz dažiem speciāliem vārdiem... pie mūsu komandieŗa“ — un tēls, kas šos vārdus izrunāja, tāpat kā nācis aizlaidās tumsā.

Mēs metām atkal skatīšanos pie malas, sabāzām galvas kopā un sākām apspriesties par to, kā uz aicinājumu reaģēt, lai neiekristu kādās lamatās. Vienprātīgi tika nolemts sūtīt turp Kārlēnu, jo viņam kā mazākam tie taču neuzbruks. Kārlēns nemaz misiju negribēja uzņemties, jo viskārtīgāk bij sekojis filmai visu laiku. Kad komandieris noprata, kas par iemeslu viņa vilcināšanai, tas bargi uzkliedza: „Tev jātur kompanija! Kad neviens nedabū skatīties, tad arī tev aizliedzu. Tikmēr skatīsies, kamēr paliksi bez zobiem... Vispirms republikas drošība, tad tikai izpriecas!... Nerunā, un brauc!“ — Kārlēns, vēl brīdi pastomījies, pazuda tumsā.

„Pols, Monmartras apašs, dodas pie miera...“ un uz ekrāna bij vīrelis nobružātās samta biksēs ar sarkanu kaklautu, vīrelis izstiepjas uz sola, zem gāzes luktuŗa. Gaisma spīd tam acīs, viņš viebjas, tad izvelk no biksēm saliektu drāti, galu iebāž lukturī un nogriež liesmu gluži maziņu. Iebāž atkal drāti aiz biksēm un izstiepjas uz sola. Lukturis vairs to netraucē...

Kārlēns nosēdās man blakus. — „Viņi saka: vadonis lai ejot. Personīga uzstāšanās vajadzīga. Nu ej, ej, Adolf!“

Adolfs pretojās: „Nu, ar tādu skolu... Kas zin,kas šiem aiz ādas...“

Kontroliere no durvīm sauca, Kārlēnam apsēžoties: „Jaunais cilvēk, ko jūs vietas maināt pa tumsu!“ — bet arī šoreiz brāzienu dabūja mūsu pretinieki. Jautājums par sarunām palika gaisā karājoties. Viss bij kluss, tikai motors dobji dūca... Dunča cirtiens uz ekrāna, vēl divi šāvieni, 3 līķi, lēciens, — un III daļai beigas. Gaišs.

Starpbrīdī pie mums atnāca Slieka; viņš pasniedza sekošu pazinojumu, kuŗš bija uzmests uz biļetes mugurpuses un Lasò parakstīts: „Lieku priekšā: miers pa izrādes laiku. Visi zaudēsim tikai naudu, vāciešiem peļņa, paši nekā neredzēsim. Piekrītat?“ — Pēc Sliekas aiziešanas mēs ilgi vēl burtojām priekšlikumu; tumsā Osim nācās desmitām reižu pārlasīt zīmīti laternas gaismā, — ainas uz ekrāna zibēja un tikai IV cēliena vidū nācām pie slēdziena: prātīgāk, galu galā, būs priekšlikumu pieņemt: laukā tikuši, gan samizosim. IV daļas beigu puse bij tā, kuŗu nu beidzot kaut cik mierīgi varējām noskatīties. Pārtraukumā pamājām ar galvu, ka priekšlikumu pieņemam.

V daļa — „Noslēpumainais kamīns“. „Vo', vo', skatās nu, puikas... Nu nāk tā nagla!...“ Kārlēns dzīvoja līdzi tam, kas notiek uz ekrāna, un, kad Zigomars iegrūda kamīnā papīrus, kuŗi varēja nodot viņa biedrus, pats pa logu izlekdams, — es jutu, Kārlēns no prieka man sažņaudz elkoni. Bet kad brīdi vēlāk policisti sabruka istabā un papīri bij veseli, jo pielaistā uguns bij nodzisusi, Kārlēns no sāpēm ievaidējās, redzēdams, ka policisti smīnēdami studē papīrus, kuŗos Zigomara un viņa biedru adreses.

Satumsums. IV serija: Zigomara tālākās gaitas — „Zem Monte-Karlo palmām“, pasaules bojeviks, tiks demonstrēts, sākot ar 17. jūniju mūsu gaismas spēļu teātrī. Beigas.

Gaisma. Publika cēlās, krēsliem klaudzot.

Kad uz otro seansu nākusē publika ar joni gāzās pusiztukšotajā zālē un jau bij pārpludinājusi otro pusi, Eidis iesaucās: „Bet kungi! Ko guļam! Mēs tak varam pārsēsties 2 rindas atpakaļ — vietas brīvas un tur ar vēl III vieta!“ — Un mēs diedzām uz norādītajām vietām, kur pēc strīda ar kādu jaunu cilvēku tomēr dabūjām nosēsties visi 7 kopā. Omulīgi sasēdāmies un spriedām: nu, tagad būs laba izskatīšanās otrā seansā — mūsu pretinieki palika šoreiz apkaunoti, jo, kamēr daži no tiem skraidīja, vietas meklēdami, tikmēr izrādījās, ka 5 vietu blakus nevar vairs dabūt, bet izklīst tie, acīmredzot, neiedrošinājās. Nebūs vajadzīgs vēl atgādināt, ka pie mums nesviež naudu par vienu seansu: ja jau maksā, tad maksā par to, kur ir kas ko redzēt un 10 kapeikas par stundu būtu tiešām par daudz. Bez divi stundām mūsu puikas nekad laukā neiet, ja tikai neiemaisās augstāki spēki. Un tā kā tai dienā, ar kuŗu saistīts šis stāsts, uz ekrāna gāja „Zigomars“, tad augstākie spēki, ja tie mēģinātu iejaukties, varētu sasniegt ko reālu tikai pēc izmisušas pretestības no mākslas cienītāju puses.

Uzticīgs saviem jau agrāk formulētiem uzskatiem par dažāda veida kinolentu relātīvo vērtību, Adolfs arī otrā seansā neatļāva skatīties aluminija apstrādāšanu: pa tās laiku mēs noturējām īsu apspriedi par iziešanas iespējām no zāles, jo šī problēma bij jāizšķiŗ noteikti, iekāms nav pienācis pats iziešanas brīdis. Šīs apspriedes rezultātā visi 7 apspriedes dalībnieki guva vērtīgus norādījumus par rezerves durvju skaitu un atstatumu no tām līdz tuvākiem krūmiem parkā. Šīs lietas bij visas jāapsveŗ, jo valdīja pilniga neskaidrība par laiku, kad mūsu pie durvīm sēdošie pretinieki skaitīs par vajadzīgu zāli atstāt.

Mūsu tālredzība bij pamatota, jo pirmā pārtraukumā, uz chunchuzu pusi paskatoties, redzējām, ka tur sēdēja vairs tikai 3: Lasò un Slieka bij izgaisuši. Saprotams, ka pirmā doma mums bij par to, ka mūs grib ielenkt no muguras — tāpēc dabiski arī mūsu galvas uz to pusi pagriezās: mēs tur ieraudzījām Lasò sēžam kādā II vietas krēslā, netāl no viņa — arī Slieku.Viņi uz mums neskatījās. Mēs pasteidzāmies izlikties, ka tos neesam pamanījuši, tomēr šis jaunais apstāklis mums noderēja par vielu vairākām hipotezēm, kuŗu apspriešanai nācās veltīt visu nākamo cēlienu, tā ka kovboju drāmu atkal neiznāca redzēt.

Beidzot atkal gaišs. Skatāmies uz chunchuzu vietu — sēž vairs tikai viens — Ēvelbeņķis. — „Neskatāties, ka redz! Izliekaties, ka nemanāt!“ teica Adolfs, bet Kārlēns jau smiedamies raportēja, ka 4 chunchuzi sēžot dažādās zāles daļās I un II vietās, smejot un taisot tādus žestus, itin kā viņi šņauktu un ko mestu uz mūsu pusi.

Tas bij par daudz. Republikas gods neatļāva ilgāk palikt zemāk par mūsu pretiniekiem. Virsaitis pavēlēja visiem izskatīt sev vietas, kamēr vēl gaišs, un, drāmai sākoties, pārvākties.

Tādējādi, tikko uz ekrāna sāka risināties Zigomara avantūras, ķērāmies pie darba. Vispirms apmainījāmies izjustiem rokasspiedieniem, kuŗu laikā Adolfs atgādināja, ka neviens nedrīkst domāt par atpakaļpalikšanu — cik tas bīstami arī nebūtu — mums visiem jāizlien: tā kā šiem Ēvelbeņķis palicis tupot, tad tādējādi mums tomēr iespējams savus pretiniekus pārtrumpot. Vislielākās bažas virsaitim iedvesa Ceineru Osis, visumā cilvēks ar reti attīstītu inteliģenci, bet viņa īsredzība bij liela jautājuma zīme ekspedīcijas izdošanās iespējai. Osis, saprotams, apgalvoja pretējo; drošības pēc tomēr nolēmām, ka mēs ar to dosimies kopā uz paredzētiem II vietas krēsliem.

Vislielāko prieku šī operācija sagādāja tiem mūsu biedriem, kas tikko bij pārauguši vardulēnu stadiju: Ceineru Evaldam un mūsu Kārlēnam. Tiem nemaz nebij nekur tālu jāiet: viņi likās mūsu kājstarpām cauri un pazuda pa sola apakšu. Nepagāja ne 10 sekunžu, kad izdzirdām otras vietas krēslu čīkstēšanu un mūsu draugu sveicienu: „Au revoir!“ — Pie tik laimīga sākuma arī mēs neturējām par iespējamu vēl ko domāt, bet sacēlām buras. Mūsu pionieŗu izlietotais ceļš mums nederēja — un ne tikai tāpēc, ka vispār mēs bijām jau tāda auguma, ka apgriezties zem sola nevarējām. Bij jāizlieto sāņu eja, kuŗai pārliktā lakta bij pilnīgi pieskaņota mūsu ķermeņiem saliektā stāvoklī. Pirmie devās Eidis un Paltraku Jānis. Tie iekrita kā mārkā; pēc brīža gan bij dzirdamas dzīvas sarunas, kur tāli, bet viņi atpakaļ neatnāca. Mēs ar Osi palikām divi vien. — „Būs jāsāk rāpties...“ — tā viņš. — „Pa', pa' drusciņ vēl — paskatīsimies tikai šo ainu pagrabā,“ es atteicu, bet pēc šīs ainas noņirbēja vēl ievērojams skaits citu — zāle kļuva gaiša, bet mēs vēl vienmēr nebijām izkustējuši. Patiesību sakot, nebij man ne mazākās patikas līst briesmām rīklē un pēc visām zīmēm spriežot, arī Osim tā nebija liela.

Paskatījāmies atpakaļ: mūsējie bij izkaisīti pa zāli — Eidis, Kārlēns un Paltraku Jānis sēdēja otrās vietas labākajās rindās, bet virsaitis un Ceineru Evalds bij novietojušies I vietā, kuŗu no chunchuziem bij sasniedzis tikai to virsaitis. Uz Adolfu man bij bail skatīties: viņš sataisīja tik briesmīgu seju, kolīdz manīja, ka skatos uz tā pusi, ka man palika gluži neomulīgi. Izlietodams Oša vājo redzes spēju, kuŗu vēl apgrūtināja tas apstāklis, ka katras 5 minūtes tam nācās ar roku lūkot savas brilles, kuŗas turējās tikai vairs aiz vienas auss, — es padevu virsaitim zīmi, ka Osis man piesiets kā akmens pie kājas un ka tikai mūsu valsts gods mani te aiztur: pašam aizrāpties būtu spička, bet tad nav cerības vairs Osi izdabūt uz godīgāku vietu. Trešā vietā palikušais chunchuzēns tupēja vēl turpat: viņš, acīmredzot, bij ar savu likteni samierinājies un viņa skatos, kuŗus tas uz mums meta, bij simpatizējošas solidāritātes sajūta un tos vislabāk varētu izteikt vārdiem: „Mēs esam vienādi bēdubrāļi.“ Mūsu aizmugurē sēdošie biedri sāka tik neganti klepot visi reizē, dažādos zāles kaktos, ka man nācās ielikt visu pārliecināšanas spēku mīmikā, lai tos nomierinātu. Bet kolīdz kļuva tumšs, tie visi dusmīgi atgādinoši klepoja atkal un es uzsaucu Osim: „Nu, atbildi tak!“ — un mēs abi atbildējām ar krekšķināšanu — sak', ejam, jau ejam!

Bet mēs vēl negājām. Mēs nolēmām, ka šajā cēlienā noiesim tikai pusceļu — apmetīsimies tepat trešās vietas galā tanī pusē, kur bij divas mūsu izraudzītās II vietas. Tas nebij grūti izdarāms: mēs droši piecēlāmies, Osis turējās ar vienu roku man pie praķa, ar otru — turēja savas brilles, un mēs, it kā laukā iedami, droši un apzinīgi nosēdāmies III vietas otrā galā, pie kam es trāpīju taisni krēslā, kur bij sēdējis pirmīt Lasò. — „Pusceļš nu ir noiets!“ es sacīju.„Atpūtīsimies.“ — Un mēs sākām skatīties filmu... „Tu ko saproti?“ vaicāju Osim; bet viņš arī nekā nebija redzējis.

Kad uzausa gaisma, pirmais mūsu pārsteigums bij, ka vientulis chunchuzēns pārsēdies dažus soļus tālāk no mums. Bet lielākais pārsteigums bij, kad paskatījos atpakaļ uz savu komandieri: tas pacēla rokas gaisā un ar lielu troksni tās laida krist uz ceļgaliem. Acīmredzami, viņš bij ļoti neapmierināts ar mūsu pārvirzīšanās gaitu; to netieši apstiprināja arī mūsu pretinieku lielā jautrība aizmugurē, kad tie mūs ieraudzīja savās vecās vietās.

Tumšs. „Divi vientuļi kungi meklē dzīvokli...“ Es saņēmu Osi pie rokas, saku: „Uzmanīt!“ — Un mēs gaidām, gaidām, kamēr kontroliere skrien gaŗām, lampiņai zibot. Kad tā ved iekšā lielāku kompaniju, paiet mums gaŗām, mēs salīkuši diedzam, ejam ejam, — kur tie divi krēsli malā, ko bijām sev rezervējuši... Sirds pukst... „Laikam pagājām gaŗām...“ Sekundes izlikās kā algebras stundas, kad Adrianovs velk pirkstu pa žurnālu, zini, ka var izsaukt, bet zvans vēl neskan... Kontroliere nāk jau atpakaļ. Es grūžu Osi, lai lien tepat kur iekšā. Pats steidzos pa priekšu, minu uz kājām, beidzot atkrītu uz krēsla: „Fiksāk, tu!...“ — un Osis sēžas man blakus, bet tūlīt atkal uzlec, teikdams ar nenoliedzamu pašsavaldīšanos: „Pardon, madam!... Es kļūdījos... par vienu krēslu...“ Tad brīdi pamīņājies, apsēdās man uz ceļiem, ko tam visžēlīgi atļāvu; tikmēr mūsu 4 acis urbās melnā tumsā. Kad vieta bij saskatīta, tas turp aizrāpās. Tūlīt pēc tam sākām priecīgi klepot, bet mūsu biedri laikam bij filmas tik ļoti aizrauti, ka neskaitīja par vajadzīgu atbildēt.

Pārtraukums. Pusdrāmas cauri, bet mums bij vēl iznācis skatīties gaužām maz. Pēc komandieŗa skatieniem pārtraukumā varēja spriest, ka tas nav sevišķi apmierināts: tiešām, mēs ar Osi bijām aizrāpušies tikai 4 rindas no trešās vietas uz augšu. Bet viņš nekā liela ar neteica. Tas būtu ar veltīgi: ne par kādiem pasaules labumiem es nebiju vairs no vietas izkustināms. Ēvelbeņķis turpināja sēdēt III vietā.

Tumšs. Nu beidzot varēja skatīties — bet gāja arī apmēram jau tā drāmas daļa, kuŗu kaut cik redzējām pirmīt. Saprast nevarēja nenieka. Tā noņirbēja vēl divi daļas.

Kad otrais seanss bij beidzies, mēs sasēdāmies atkal kopā ar Osi, Adolfs padeva zīmi ar pirkstiem, ka paliekam vēl uz nākamiem seansiem, kas visnotaļ saskanēja arī ar mūsu vēlēšanos. Ļaužu sanāca iekšā daudz. Kļuva karsti. Visiem vietu nepietika, tie stāvēja atspiedušies pret sienām. Tas vēl vairāk pacēla mūsu labo pašapziņu.

Es paskatījos atpakaļ: Adolfs bij patlaban piecēlies un, cepuri paceldams, atdeva savu vietu dāmai, kuŗa bij stāvējusi ejā. Viņa, varēja redzēt, tam pateicās, bet Adolfs laikam atbildēja: sak' ne par ko, kundze...! un pazuda. Man bij liela interese redzēt, kāpēc viņš to dara, bet nevarēja atpakaļ skatīties: izlikos, ka nebūtu redzējis, jo man bij lielas bailes, ka nepavēl visiem republikāņiem sekot tā piemēram, lai apkaunotu necivīlizētos chunchuzus. Es spriedu pie sevis, ka tādai pavēlei, ja tā nāktu, mēs ar Osi varētum arī neklausīt, jo mūsu situācija bij citāda, nekā Adolfa: mēs no iepriekšējās serijas taču nekā nebijām redzējuši...Adolfs var iet, ja grib.

Kad Osis mani uzaicināja paskatīties atpakaļ, tad pamanīju Adolfu kādā ložā, divām jaunkundzēm aiz muguras. Uz krēsla atzveltnes atspiedies, tas izlikās izklaidīgi zāli apskatām. Cepuri tas bij pakāris pie ložas sienas. Kad mēs smaidīdami skatījāmies uz Lasò, tas arī pagrieza galvu atpakaļ, bet tad tūlīt, kā apdedzinājies, to novērsa ekrāna virzienā un ar lielu nopietnību sāka ķert mušas. Mēs ar Osi un arī citi Vārnu ielas republikāņi dažādos zāles kaktos — jutāmies ļoti pagodināti par to, ka mums tāds virsaitis! Chunchuzi mūs pārspēt vairs nevarēja — mēs bijām situši trumpi: tālāk vairs nebij ko iet. Mūsu virsaitis bij pie pašas zāles dibensienas, pie paša aparāta.

Drusku nepatīkami bij tas, ka ejās stāvošie ļaudis pukojās, sviedrus slaucīdami: „Jā, ko tad pārdod biļetes, kad nav vietu?...“ — „Būs, kungs, tūlīt kur būs...“ Bet vietas neradās.

Trešajā vietā, kur vispār ar apmeklētājiem mazāk ceremonējās, pārkontrolēja, un daļu apmeklētāju, kas, pēc biļešu numuriem spriežot, bij no pirmā seansa sākot, izraidīja — bij jāaiziet arī Ēvelbeņķim. Mēs ar Osi saskatījāmies, bet nekā neteicām. Ap sirdi nebij sevišķi labi, un lai to apslēptu, Osis griezās pie dāmas, kas stāvēja ejā:

„Jā, nav kārtības, nav, nav... Un vēl skaitās smalks kinēmatografs...“

„Nu tad smalkums, kad otrā vietā kājās...“

„Jā, kundze, tur neko nevar darīt — iznāk. Visi grib redzēt... Uz Zigomaru vajag laikus atnākt...“

„Laikus! Kā t' var vēl laikāk?“

„Jā, kad iet Zigomars, tad jānāk agri... Kā mēs jau divp...“

Es urbu ar dūri biedra sānā un viņš saprata, jo nobeidza:

„... diviem, jā, trīs vēl nebij...“

„Bet kasiere teica...“

„Ak, kundze, tur nav ko klausīties. Kasieres daudz ko teic... kā mums ar...“

Bet saruna pārtrūka: mūsu uzmanību saistīja trešā vieta, kur pārbaudīja biļetes. Nelīdzēja Ēvelbeņķa izrunāšanās vēl pie durvīm, jo kontroliere izšķīra pēc biļetes numuriem āžus no avīm.

„Kundze...“ griezās Osis pie mūsu simpatiskās sarunu biedrenes. „Lūk, priekšā — III vietā — dažas vietas kļūst brīvas... Ka neieņem tie, kas tur stāv... Jums tiesība uz priekšrocību... “

„Bet man tiesība... uz otro...“

„Jā. Zināms, bez šaubām. Bet kad nav kārtības, ja jau reiz jāstāv kājās, tad labāk... “

Kundze griezās pie ugunsdzēsēju virsnieka baltā praķī, kas smēķēja cigāru, kājās stāvēdams.

„Arnold... Nekas cits...“

„Labi. Bet es viņiem rādīšu...“ Un tie aizgāja norādītā virzienā, iepriekš mums pasacījuši: „Mersi.“

Osis paskaidroja: „Tomēr drošāk, kad tālāk...“ Un jauniem kājās stāvētājiem, kas radās aizgājušo vietās, deva to pašu padomu. Un kad tie vilcinājās:

„Jeb... ejat pie kases... prasāt naudu atpakaļ. Kā nav tiesības? Jādod! Es pats esmu prasījis un dabūjis. Vēl var iesūdzēt... Kātad...“ Un viņš apzinīgi pārlika vienu kāju pāri otrai.

„Paskat', paskat', draugs, atpakaļ!“ teica Osis. „Kas tur ar to Adolfu... tur, liekas, porcijas sākas...“ Tiešām: pie ložas ieejas stāvēja kāds kungs ar dāmu,viņu priekšā — vietu ierādītāja, kuŗa plātīja rokām, ar Adolfu runādama. Saruna, acīmredzot, bij pie beigām, jo Adolfs stiepās pēc cepures uz nagliņas. Tā kā mūsu komandieŗa vārdus nevarēja sadzirdēt, bij grūti spriest par viņa aizstāvēšanās runas raksturu, tikai gan varam apliecināt, ka virsaiša sejā bij olimpisks miers: viņš zināja, ka katram tā žestam seko no dažādiem zāles kaktiem 10 pāŗu acu un ka katra viņa kustība šinī incidentā tiks vēlāk sīki komentēta visās pašpuiku valstīs.

„Jūs redzējāt visi — vai nē? Ka pie manis pienāca furija ar čirkainiem matiem. Jūs zināt: ložā vis nevar tā kaut kā — sak', ko tu te tupi, pūpēdi? Viņa iebāza galvu, sauca tiem diviem koridorā — „Bitte schön!“ gribēja jau aizvākties, tad paskatījās uz manām biksām un 2 tukšajiem krēsliem un teica, lai uzrādot biļeti. Es čamdījos pa kabatām, tad teicu, ka laikam būšu nejauši izmetis to, portmoneju laukā velkot... — „Kāds jums bij ložas numurs?...“ Vai, es domāju — kāds viņš varētu būt te pašā vidū, zem aparāta? — „Ceturtais,“ es saku, „bei Gott, Gott, ceturtais...“ — „Meli, ceturtā — līdzās; tur visas vietas izpārdotas... zaķis! policiju! protokolu!“ — Tad es teicu: „Jūs neuzbudiniet savus nervus, jaunkundz... Es esmu cilvēks ar formālu biļeti, ja jūs gribat mani dot policijai...“ un velku no cepures savu biļeti. Na, aizrijies!

„Trešā vieta! Kā drīkstat!...“ — „Pardon, pardon, nezināju, neviens neparādīja...“ „Uz štuci lai ejot laukā... tur pie paša ekrāna...“ lai nākot šai līdzi...

Ejam. Pieiet pie otras kontrolieres — lai aizvedot šito uz viņa īsto vietu... Lūk, biļete! Šī — o, cikos šis atnācis? — „Nav ne cierendelis...“ — „O, viņa redzot no numura, ka...“ — „Nudie' nē — prasāt tām divām dāmām manā ložā...“ — „Nē, nē, lai nākot...“ — „Es neiešu, reiz samaksājis...“ — Un redzu: turpat sēž Lasò, piemiedzis kreiso aci, izstiepis zodu uz priekšu, izbāzis mēles galiņu.. „Nē,“ es saku, „ne no vietas...“ — „Direktoru, direktora kungs!...“

„Ko es taisot skandalu?“ — „Kas par skandalu, mani nelaiž uz manu vietu...“ „Biļete neesot vairākiem seansiem derīga...“ — „Kā nav derīga, kas jums par anštalti — Vērmaņdārza minerālūdeņa iestāde vai ķinītis? Izdzertu augļūdeni nevar otrreiz dzert, bet Zigomaru, kad ienācis seansa vidū, skatīties...“ Šis: „Lai saucot gorodovoju... “ Es saku: „Ne tik strauji... Es redzu, kas te par anštalti, kā izturas pret klientiem — citi stāv kājās, citus dzen laukā... Es turu zem sava goda par skaidru naudu sienu stutēt jūsu būdai.“ Šis — mēms. Es — marš uz durvīm...“

Tālāko mēs jau varējām sadzirdēt un redzēt, jo tas notika ejā. Adolfs gāja lepni, uz mums visiem skatīdamies, tad sagrīļojās un — vienai otrās vietas dāmai — ap kaklu. „Tā! Kāju likt priekšā!“ un atvelk chunchuzu vadonim, kuŗš tūlīt kājās, plaukš! šim cepuri nost... „Tu redzēji, ka es biju tas, kas kāju aizlika?...“

Nodunkšēja pāris belzienu, bet abus gaiļus izšķīra... Adolfu izgrūda pa durvīm, bet Lasò apsēdās. Kad Adolfs gāja gar to dāmu, kuŗai viņš pirmīt bij savu vietu atdevis, tā pielika pie acīm ziloņkaula binokli ar sudraba turamo, grieza ritenīti un teica: „Fui, Bandit... “ un ar lielu interesi vēroja, kā to, pie pleciem turot, veda. Virsaitis tai atteica tikai: „Lai tas Kungs jums piedod, madām, jo jūs nezināt, ko darāt...“ un bij jau aiz durvīm.

Ap Lasò sēdošā publika pa to laiku dzīvi sarunājās: „Šito bezkaunību... Nez' no kādiem smilškalniem tie te nākuši... Diez' kā vēl ar nažiem nesāka...“ un Lasò aiz muguras sēdošais pasta ierēdnis teica: „Un šis arī kā ērce — tūlīt kaklā.“ — Dāma ar melno plīša banti turpināja: „Būtu ar padomājuši, ka citus var ievainot...“ — „Vai tādi ko domā... Vai tādiem dzīvība ko vērts... kur ierauga kādu no savas slakas, tur iet vaļā...“ — „Jā, jā, tas redzams: tiem bij jau vecs zobs... Šim ar šo...“

Lasò sēdēja sastindzis, nosarcis; viņa nervōzie pirksti tikai knibināja cepures širmi. Kontroliere, no durvīm atpakaļ nākdama, dzirdēdama dzīvās sarunas ap Lasò, griezās pie tā, visu klātesošo pamudinošo saucienu pavadīta; stingrā balsī tā teica: „Lūdzu uzrādīt biļeti!“

Lasò nekustējās. — „Biļeti, vai dzirdat, jums prasa...“ čivināja dāma ar melno samta banti ap kaklu. — „Es savu biļeti iedevu biedram...“ — „Kādam?“ — Viņš piecēlās, aplaida zālei skatu un, Kārlēnu ieraudzījis, teica: „Pie tā puikas zilā cepurē ir mana biļete!“ acīmredzot, domādams, ka pirmīt ar miera priekšlikumu atsūtītā biļete būs pie mūsu sūtņa; patiesībā dokuments bij palicis pie Oša, jo tam bij elektriskā lampiņa, kuŗas gaismā notika raksta burtošana uz biļetes mugurpuses.

Tagad jau visas zāles kontrolieres sanāca ejā starp I un II vietu, un divas spiedās pa biezokni cauri pie Kārlēna. — „Kas par desām! Lai viņš iet gulēt! Es neesmu nekāda ssudo-sberegateļnaja kasa...“ Un tā kā Eidis ņēmās to aizstāvēt no apmelošanas, tad tiem abiem lika priekšā atstāt zāli. Eidis pirms zāles atstāšanas teica: „Labi, jaunkundz! Mēs aizejam ar labu! Es jūs saprotu: jūs esat tikai ierocis augstāko spēku rokās... o, es zinu,kas tie par spēkiem. Bet vienu es jums lieku pie sirds: paprasiet tā zeļļa draugiem, vai tiem ir biļetes. Kontrolējat, kur ir, bet ne godīgus cilvēkus...“

„Kā? Kur tādi?...“ — „Ko nu es jums lai saku — turpat kopā vienā midzenī tie bija...“ Un viņi ar Kārlēnu pašapzinīgi atstāja zāli, savas biļetes pie cepurēm piesprauduši. Portjērai aizkrītot, vēl varēja dzirdēt Kārlēna balsi: „Kas par de...“

Direktors ko māja mechaniķim, kuŗš raudzījās pa aparāta caurumu. — „Nesākat, pagaidat!...“ bet, pret mūzikantiem pagriezies, dusmīgi uzbļāva pāri visai zālei: „Spēlējat taču, kamēr pārbaudīs biļetes šinī kaktā!“ Un zālē atskanēja „Tango“ pirmie akordi.

Pirmais kontrolieŗu ķēriens bij Jātnieks bez galvas no Zvaigžņu ielas, kuŗš tūlīt norādīja uz mums ar Osi. Es sēdēju sastindzis, galvu plecos ierāvis un gaidīju,kad man prasīs. Sagaidījis baigo jautājumu, es, acis nepaceldams, stiepu pārakmeņoto roku, kontroliere izrāva biļeti un griezās pie Oša. Viņa nosvērtā izturēšanās man atkal iedvesa drusku dūšas, kuŗa bij galīgi izgaisusi, kamēr, galvu nodūris dzirdēju, ka ap mani lidojošā ērgliene-kontroliere atkārto: „Kuŗš? Šis? Šitas? Tas ar balto blūzi? Te?...“ kamēr mani izcēla.

Direktors plātījās rokām, aiz muguras sauca: „Ū!... Ā... vēl divi zaķi!... te visi kakti pilni...“ Direktors uzbļāva Osim, uz ko tas, brilli uz deguna pārbīdījis, aukstasinīgi atbildēja: „Neuztraucieties, kungs! Vai jums gluži ūdens nevajag?...“ — „Blēži, biļeti!... “ Osis grābstījās pa kabatu, izvilka vienu sarkanu lapiņu, direktos to gribēja sagrābt, Osis teica: „Pa, pa, vēl ne!“ tad izvilka otru un sniedza tās direktoram, teikdams:

„Es paņēmu divas trešās vietas biļetes — tā viena piemaksa, jo otrā nebij vairs rūmes... Es domāju, jums viss ir nomaksāts... Cik zinu, otrās vietas biļetes maksā...“

„Ko tur piņķēties ar viņiem,“ sauca apkārtējie... „Dzenat laukā...“ atkārtoja tie, kas vēl vienmēr stāvēja kājās. Un, neskatoties uz Oša pierādījumu neapšaubāmo loģiskumu, mums bij jāiet. Apkārt mums skanēja: „Zaķis! Re, kur mazs zaķītis!“ Dāma ar lorneti skatījās mums zem cepuŗu nagiem, teikdama „Fui“, mēs viņai nekā neteicām, jo nepateicība pasaules alga! Daudzi bij sacēlušies kājās, un kad direktors pavēlēja: „Pārkontrolēt visas II vietas biļetes!“ — vēl vairāki salēca kājās un sāka kustēties kā baktērijas ūdens pilienā zem mikroskopa. Mēs apkārt neskatījāmies un līdz durvīm es nemanīju nekā vairāk, kā tikai tā ugunsdzēsēja balto praķi, kuŗam pirmīt ieskapējām sēdvietu. Arī tie epiteti, kuŗus tas mums sprauda klāt, nebij glaimojošas dabas. Visu to klāja čalas, izsaucieni, krēslu grūstīšana un „Zem Argentīnas tveicējošās saules“ liegās skaņas.

Ārā izgājuši, redzējām, ka jau pievakare. Parkā gaiss bij reibinošu smaržu pieblīvēts, un putekļiem cauri klīda tūkstošiem svētdienas vakara trokšņu, kuŗu juceklī varēja izšķirt tikai simfoniskā orķestŗa skaņas un pudeļu paukšķēšanu restorānā, kā arī fontāna šņākšanu parkā.

Kad mēs iznācām uz trepēm, ieraudzījām stāvam divus chunchuzus starp krūmiem. Viņi gaidīja kādu no savējiem un saņēma mūs saucieniem: „Laukā gan! Klačpastalas! Fiskāļi!“ bet no krūmu vidus laukā nenāca, kad tiem gājām gaŗām.

Mums netikās runāt, jo 10 kapeiku par divi seansiem, no kuŗiem redzēts tik maz, bez šaubām, bij par dārgu. Klusēdami mēs gājām, arvienu soļus paātrinādami, pa ļaužu pārpilno Suvorova ielu, gar smirdošajām mājvietām un sudrabā mirdzošajām vitrīnām, pa zaļo koku apakšu, cauri kungu pilsētai, — turp, kur pelēkā tālē, pašā ielas galā savu dzīvi dzīvoja smilšainā nomale, mūsu Rīga.

## Trīs plakani zukseŗi.

### 1.

Smiltis un leijerkaste. Dzeltena smilts, gaudojošas automatleijerkastes, iereibušu puišu „Uch-cai-cā!“, morožnieka baritons, graužamo sauleņu skraukšķēšana, šāvieni par 2 kapeikām koka vīrā ar bezpulveŗa šauteni, orķestŗa dārdi un drūzmā pazudušas meitiņas žēlās raudas — tā mana proletāriskā dzimtene svētdienā, tāds viņas sabiedriskās dzīves centrs — alkohola tvaikos un brīvas pēcpusdienas brīvajā trakumā noreibušais Grīziņkalns. Un visam tam pāri — svilinošā saule, kas, šķiet, apstājusies debesslokā taisni virs mūsu galvām, lai saskatītu raibās žokejmices un košās matu bantes ap balaganiem, biezās masas — ap šūpolēm un karuseļiem, un neizbrienamā pūlī ap briesmīgo plakātu ar brīnišķo daiļavu, kuŗa rij 5 metru gaŗu čūsku: nesaskaitīt tos raibumus saulei, kā nesaskaitīt putekļus mūsu aizsmakušajās rīklēs šai tveicīgā svētdienā.

Bet saule tomēr glūn uz Grīziņkalnu, skaita caurumus balaganu audekla jumtos, skaita trīskrāsainās flagas, glūn un smej pie sevis: „Ek, kā līksmo Grīziņkalna čollīši,“ pasmaida, kad mūzikas pārtraukumos kreklos izmetušos artistu koris sviež dzidrajā zilgmē saucienu un svilpienu pavadīto, no Pievolgas klajumiem pārvesto, bet mums tik radniecīgo:

„Raudas man — graša nav, tāpēc sirds — mierīga! Būtu tā — ...“

Bet refrēnu jau jaunās paaudzes auditorija velk līdzi iecienītiem māksliniekiem — ja ne balsī, tad svilpojot — un katru sālītu vārdu saņem ar smieklu šalku, kas kā vilnis pāršalc pār jauno proletāriešu galvu jūru. Tūkstošgalvainā masa rūc, kaujas, mutuļo putekļos, jaucas un šūpojas čalā, glāžu šķindoņā un mūzikā. Grīziņkalns līksmo.Un līdzi tam līksmi smej saule, smiltis un leijerkaste.

„Ai, da malacis!“ — sauca apkārtējie, kad mūsmājas piederīgais Neilandu Adolfs uzsita trešo reizi bultu staba galā, ka nobrakšēja vien. Īpašnieks sniedza tam skārda medali ar nacionālās flagas lentīti un uzrakstu: „Par stiprumu!“, bet Adolfs, sviedrus slaucīdams, sauca, lai liekot to pagali vēl caurumā: tas vēl gribot sist. Čuguna vīriņš izplestām rokām gaidīja staba apakšā, kad nākošam spēkavīram iepatiksies to triekt staba galā, kur tas dārdēdams atsitās ar galvu, lai tad slīdētu ātri lejā, kur uz viņu priecīgās gaidās jau raudzījās puiku acis. Čuguna vīriņam jau puspiere bij nodauzīta nemitīgā atsišanā pret plāksni staba galā un ar katru dienu galva tam palika mazāka, bet kad svētdiena klāt — tas nemitējās skraidīt pa stabu augšup, lejup; un cik reižu tas palēcās, tik kapeiku no strādniekpuiku kabatām pārvietojās īpašnieka smagajā naudas makā.

Arī Adolfs sniedza ceturto kapeiku, bet, kā par brīnumu, īpašnieks sist vairs neļāva. „Jā, bet kāpēc tiem, kas neuzsit galā, ļauj dauzīt, cik uziet? Kāpēc švakiem ļauj sist, cik gribas?“ sauca saniknotie klausītāji, bet dzelzsgriezēja māceklis Rikucis, kuŗš bija atstājis, jeb kā viņš mēdza teikt, polim rīklē iegrūdis jau tuvu pie pusrubļa un tomēr — medaļa nedabūjis, kratīja dūres: „Kur te ir taisnība? Taisnība, es prasu, kur te ir? Gorodovojam nodot jūs, afēristus un rīkļurāvējus!“ — „Tu, puika, nebrūķē tik platu muti, ka pats nenonāc častā! Bet jūs, kungi, atejat tālāk, lūdzu tālāk, laipni lūdzu,“ un vecis, rokas izpletis, centās pūli kaut cik atvirzīt no staba, lai nākošam sitējam būtu rūmes „iešvunkāt“ milzīgo koka veseri. Kolīdz tas pieskārās Rikucim, tas iededzās:„Klau, čomiņ, ko grābsties gar citu kabatām? Nebāzies uz ancuka,“ un stāvēja izaicinoši, rokas kabatās iebāzis. „Kuš, jaunais cilvēk, es jūs negrūžu — tikai lūdzu, ja jums ir goda jūtas!“ — „Ā, nu tā ir cita valoda, tā arī būtu teicis. Žuliks tu tomēr esi!“ — Īpašnieks, muti plātīdams, bij pagriezies pret pāris pašpuikām, kas stāvēja aiz tā muguras, runāja ko par izlaistiem zēniem. — „Spļautuvi aizver!“ atsvieda mūsu pulciņš, bet Rikucis pavilka no bikšelēm Monte-Kristo pistoles spalu; nu bij ar pēdējais laiks laisties pa diegu, ja negribas sadurties ar gorodovoju vai cīņas alkstošiem pašpuikām, kuŗi par pāris medalīšiem būtu gatavi mūs, īpašniekam par prieku, iemizot un jau piedāvāja savus pakalpojumus, kuŗu pirmcēlonis bij paredzamā trofēja, jo tādas, kā Monte-Kristo, katru dienu vis nav dabūnamas. — „Iesim, bračkas!“ uzsauca mūsu vadonis, kuŗa atšķirības zīme bij pie cepures piesprausta gaiļa spalva. — „Iesim labāk skatīties čūsku rijēju!“, bet ņirgātājiem pretiniekiem, kas jau atlocīja praķus līdz elkoņiem, pasvieda: „Piesargieties, memmiķi, ja mūsu ceļi krustosies kādreiz: šodien svētdiena — un mēs ar šādiem, tādiem Daugavmalas Žaņiem neielaižamies!“

Mēs spiedāmies gar mušu apsēstiem saldumu galdiņiem, gar milzīgām limonādes pudelēm, kur pa virsu peldēja mušas, gājām, līdz potītēm grimdami mīkstajā smiltī un nevarējām vien nomierināties: „Diez, kapēc neļauj sist vairāk, ja ņem trīs medaļus?“ — Tas mums šķita pagalam neloģiski. Kreicbergu Edgars viens neņēma strīdū dalību, sparīgi ar elkoņiem airējās caur pūli un tikai, kad sasniedzām brīvāku vietu, teica: „Es gan zinu, kāpēc neļauj!“ — „Nu?“ un divi duči gaišu acu pavērās viņa vasaras plankumiem pārklātā sejā. — „Tāpēc, ka tad Ozoliņam nebūs nekādas peļņas, jo viņam visu ieņemto naudu nāksies atdot atpakaļ medaļās.“ — Tāds virsvērtības teōrijas izskaidrojums mūs neapmierināja, un Rikucis to pārliecinoši apgāza: „Nepūt nu pīlītes: mūs' skolā — viens māceklis no Matīsielas krautera-žīdiņa; tas teic, ka pie viņiem tādus medaļus spiežot ar štanci tūkstošiem dienā. Un nekādas ķeizara štempeles tur neesot vajadzīgs!“ — „Kā nav vajadzīgs!“ iekarsa Rikucis: „Paprovē tu taisīt — tūliņ būsi ķurķī iekšā!“ — „Nu, tādi mazputniņi kā tu, tie jau manis nedabūs: esmu jau taisījis medaļus un taisīšu vēl!“ —„Paskat', kas par plātīzeri! Atzīstas falšas naudas taisīšanā! Tu zini, kas par to draud? Tu zini,ka medalis vēl vairāk vērts, kā nauda?“

Šāds arguments jau bij nopietnāki ņemams: jā, kas nezin, ka medaļi, pat tādi vaŗa medaļi, kā fūrmanis Birkmanis nēsā svētdienās — vairāk vērti, nekā sudraba rublis? Arī Adolfs šķita apvainots: „Tu, puis, neizrunājies — pasaki, kā tu vari dabūt medali, ja nevari uzsist vīriņu līdz staba galam? Kur tu to ņēmi? Iznāk, ka es ar saviem muskuļiem esmu cūka, bet tu — nekas?“

Tikai tagad Edgars vīpsnodams noteica, ar nožēlošanu mūs no kāju pirkstiem līdz pierei aplūkodams: „Es redzu — jūs vēl ļoti neizglītoti — tīri kā intelbeņķi: pie Krīgeriem, kur es senāk dzīvoju, puiši taisīja medaļus, cik uziet!“ „Kā?“ brīnā pavērās 12 mutes, mēmumā sastingušas, brīnā par cilvēku, kuŗš saka, ka tepat pie Krīgeriem taisīta viltota nauda.„Jā, kā t' mēs tā nezinājām? Krīgeri taču, kā teikt, mums tīri vai padurvē!“ — „Kā,“ atģidās Adolfs„,tu saki...“ „Jā, es saku: taisījām medaļus. Ļoti vienkārši. Pat nekādas ierīces nevajag. Vajag tikai, lai būtu tramvajs!“ — „Ar tramvaju?“ — „Jā, ar tramvaju. Nu, un vajag vēl zukseŗus, vislabāk ar ērgļiem — tos var pārstrādāt fiks un fertigi par īstiem medaļiem. Jums taču zukseŗi ir?“ — Kā nu nebūs! Patlaban gan zukseŗu sezona pāri — tā, kad sniegs iet nost: tad mēs sitam tos visās pavārtēs un, labās rokas pirkstus staipīdami, mērām, vai nebūs kritis uz „konīti“. Tagad — knipelboku un laptuškas sezona. Zukseŗi guļ, noglabāti līdz nākamam pavasarim puiku galdu atvilktnēs, kā nelietojams kapitāls.

Mēs bijām izspiedušies pūļa priekšā pie balagana ar čūsku rijēju. Milzīgā afiša krievu valodā vēstīja: „Ledija Meri Kerstington no Baltimoras, caurbraucot no turne uz Indiju, dos 3 viesizrādes!!! Ekscentriska čūsku rijēja; tropiska čūska ledijas vēderā! Uguns rīšana! Pasteidzieties — ieejas cenas nav paaugstinātas!“ — Bet uz smilšukalna mākslas cienītāju pasauli tāda reklāma redzamu iespaidu neatstāja: visiem bij labi zināms, ka balagani, savā starpā konkurēdami, ārā uz pakāpēm izrādīs visu to pašu, ko iekšā, lai gan konferansjē katrreiz sākumā atgādināja: „Godājamās dāmasun kungi! Izpildīs vienu no iekšā rādāmiem numuriem. Kas vēlas visu redzēt — lūdzam iekšā!“ — Mēs labi zinājām — pacietību, puikas, tikai pacietību: saule vēl nebūs sasniegusi Uniona skursteni, kad mēs jau divreiz tepat laukā būsim noskatījušies visu programmu par brīvu. Tāpēc pastāvīgā pirmizrāžu publika ar nicināšanu vēroja tos iereibušos švaukstus, kas „ķērās uz mušpapīra“, pirka biļetes, lai „redzētu visu ansambli“.

Mūsu māja parasti novietojās pret otro stabu no kreisās puses; tur bij savs aprēķins: kolīdz Spānijas mags San-Bernaro-di-Malocca locīdamies pārvērta tasē iemestu vati smaržīgā kafijā un sauca: „Kungi, viens var nākt pārliecināties, vai nav īsta kafija!“ — tā mūsu mājas puikas bij pirmie klāt un, nogaršojuši kafiju, to citiem nemaz vairs nesniedza, jo no mazās tasītes visiem nepietiktu. Mags labprāt mūs ieredzēja, jo bijām disciplīnēti: citas mājas tikām plūcās ap tasīti, kamēr tā bij izlieta, un tad tikai pēc zemē izlietā šķidruma krāsas nācās vērot, vai tur tiešām bijusi kafija. Mēs nekad ne piliena neuzlējām uz maga raibā zīda uzvalka, bet, dzelzs lokā ap to sastājušies, aizsargājām to savu puiku, kuŗam bij rinda dzert. Lūpas piedurknē noslaucījis, tas plašās auditorijas priekšā apliecināja, ka dzertais šķidrums tiešām bijis kafija. Mūsu mūžīgie ienaidnieki — Lauku ielas puikas gan bij palaiduši baumas, ka mums tāpēc dodot dzert, ka mēs esot sakaros ar magu, kuŗš esot blēdis; tāds apgalvojums bij nespēka apziņas un izmisuma auglis — īsti džentlmeņi līdz tādam zemiskumam nekad nenolaistos. Nevarēdami tomēr atrast īsto baumu palaidēju, mēs apmierinājāmies ar to, ka kādreiz arī saviem pretiniekiem pasniedzām iegūto tasiņu, teikdami: „Dzer un neplarkši. Nav jau žēl!“

Šodien, kā jau viesizrādes gadījumā, kafijas nebij; tikko nostājušies, par medaļiem runājot, mēs izdzirdām aiz muguras: „O, ko es redzu! Atļaujat man, ser, sirsnīgi spiest jūsu godīgo roku!“ — Priekšējie nemaz galvas nepagrieza atpakaļ, jo tāpat labi zināja, kas tuvojas: tas bij Lienas ielas indiāņu cilts virsaiša palīgs Vilis. Izteicienu par rokas spiešanu tas bij atradis kādā romānā „Bez dzimtenes un mājas, jeb — mīlestība nepazīst šķēršļus,“ kuŗš iznāca neskaitāmām burtnīcām; šī romāna varoņa izteicienu Vilis mēdza lietot lielos jūtu uzplūdu gadījumos.

Tiešām, Kordiļjeru cilts bij ieradusies un nostājās aiz mums; vadonis bij atkņopējis blūzi it kā aiz karstuma, bet patiesībā — lai visi redzētu uz krūtīm uztetovēto ķenguru un virs tā — lidojošu bumerangu, kuŗš gan vairāk līdzinājās bananai. Zem tā — burti: „E. K. L. E.“, kam bij nozīmēt — „Ērgļa knābis no Lienas ielas“.

Tā kā pienācējiem nedrīkstēja izpaust, par ko tikko runājām, tad visa Vārnu ielas saime tūliņ apklusa. Bet tā kā jautājumu nevarēja atstāt pusizšķirtu, tad pēc vairākkārtējas saskatīšanās Edgars teica draugiem: „Sanākat rīt vienpadsmitos — tad iesim taisīt — zināt, tos. Salasīties pie bēniņu durvīm.“ — „Kas? Ko jūs iesat taisīt? Vai mēs arī nevaram iet jums līdzi?“ teica Ērgļaknābis, bet mēs viņa piedāvājumu noraidījām un no tālākiem paskaidrojumiem atteicāmies, apgalvodami, ka tas ir liels sekrets.

Lienas iela, kuŗa citādi bij miermīlīgās attiecībās ar mums, viļņojās, bet nedabūja nekā vairs paprasīt, jo uz pakāpēm iznāca gaišmate meiča, kuŗu mums stādīja priekšā kā lediju Meri Kerstington no Baltimoras. Viņa bij klusa un pietvīkusi. Mēs saucām, lai rij čūsku, bet tā nekā neatbildēja: platām acīm raudzījās mūsos. Konferansjē paskaidroja, ka slavenā māksliniece protot tikai angliski. Tad divi vīri vēla milzīgu mucu — petrolejas mucas lielumā, daudzām naglām aiznaglotu. Teica, ka tur iekšā guļot saritinājusies čūska, bet to varot laukā laist tikai balagana iekšpusē, kur esot aizsprostojumi: tur arī notiekot rīšana. Te viņa varot sakost cilvēkus un no viņas izskata vien jau daudzi sabīstoties. Rikucis gribēja pieķert vīru pie meliem, uzsauca: „Dajoš čūsku!“ un grāba ar roku biksēs pēc Monte-Kristo, bet citi laikā viņu savaldīja, norādīdami, ka gorodovojs pienācis mums gluži klāt. Pistole tāpēc gandrīz būtu aizgājusi gaŗu ceļu.

Lai likvidētu nepatīkamo situāciju, izlēca pats mags ar melnu kasti, kuŗā bij sabērtas dažādu krāsu bumbiņas ar numuriem, viņš teica, ka ar aizsietām acīm no aizklātas kastes izvilkšot noteiktu bumbiņu, un, ja vajadzīgs, trīsreiz no vietas. Viņš mētājās ar zizlīti un — raugi — tiešām — izvilka visas 3 reizes 47. bumbiņu, lai gan visas bij gluži vienādas. Tāds numurs varēja atstāt iespaidu uz jaunpienākušu publiku, ne mums — tikko mags beidza, mēs izvirzījām Adolfu, kuŗš izdarīs to pašu — tā neesot nekāda skunste. Auditorija uzgavilēja, kad Adolfs, roku no kastes izvilcis, parādīja 47. bumbiņu. Mags nobāla, tad teica: „ Jaunais cilvēk, parādat roku!“ — Jaunais cilvēks vilcinājās. Tad mags to saķēra aiz piedurknes, pacēla gaisā un ko izņēmano saspiestās puisēna dūres. Tas bij magnēts — brīnumains magnēts, no kuŗa Adolfs nekad nešķīrās. Gribēdams būt augstsirdīgs, īpašnieks atstāja magnētu puikam, tikai piekodināja, nekad vairs ar šarlatāniskiem paņēmieniem nejaukties, kur strādā mākslinieki. Varbūt šai augstsirdībai bij arī citi iemesli — kas to lai zin! Auditorijai nedeva atlaisties, izbira uz pakāpēm viss ansamblis un gribēja laist dziesmu, bet puikas to neļāva, uzraudami —

> Ar ko tu tirgo?
> Ar sīku rīku!
> Ar ko tu slimo —
> ... Karmanščiki, čiki, čiki...

Konduktora Peksis bij nopircis mazu svilpi pogas lielumā, ar caurumu vidū. Starp lūpu un zobiem to iespiedis, tas svilpa refrēnu līdzi. Tāda svilpe bij jaunums mūsu aprindās un mēs laimīgi klausījāmies, kā tā spiedzoši pārkliedz pat mūsu balsis, kuŗas bij nomāktas jau ar dziedāt iesākušos kori. Koŗa priekšā daiļā Mērija un mags dziedāja līdz krieviski. Ar tik daudz valodu prašanu viņu respekts tikai pacēlās puiku acīs.

Vēlu vakarā, kad karuseļi mirdzēja daudzkrāsainās ugunīs, kad katrs trešais no pieaugušiem jau grīļojās, mēs devāmies uz māju, spriezdami, ka jaunie mākslinieki, sevišķi Mērija, ir tomēr nopietni ņemami. Tikai Rikucis negribēja piekrist, ka viņa varētu norīt tik lielu čūsku,kā mucā. Tāds aizrādījums uz tilpumu nesamērību gan mūs uz mirkli apžilbināja, bet tad arī viss apstāklis bij izskaidrots: mēs nospriedām, ka mucā jābūt arī zāģu skaidām, lai čūskai būtu mīksti gulēt — viņa taču ceļojusi šurp no Baltās jūras. — „Nē,vēl nesaki nekā par to galīgi,“ noteicām mēs, pie parādes durvīm šķirdamies un nakts tumsā viens otram atgādinādami: „Neaizmirsti, kur jābūt rīt pulksten 11.“ — Uz ko ikviens skaitīja par savu pienākumu atteikt: „Jawohl!“

### 2.

„Nā ču, pamaisi putru, ka nepiedeg. Noskriešu pie Pētersona pēc tīriņdesām. Jāizvāra papam. Tu aiznesīsi uz fabriku. Papa mājā šodien nenāks,“ teica māte, sniegdama man pavārnīcu. Kamēr māte no papīru bundžas izņēma naudas maku, es dūšīgi griezu ķepaino biezputru, bet galvā man griezās viena doma, maisīta no puiciskā intelekta karotes: „Jedritvai-šnitvai, vot tak pārsteigums! Ej nu uz fabriku, kad tai pašā laikā jābūt uz medaļu taisīšanu. No fabrikas iešanas būtu jāatkratās, bet kā?“ Es tā nogrimu domās, ka pamodos no rezignācijas tikai tad, kad izdzirdu mātes balsi: „Ak, slampans, vai tu redzi ar, ko dari? Tev taču šķīst grāpim pāri.Tu man visu akmeseri esi nozieķējis!“ — Es pametu skatu šai pasaulē: mātei bij taisnība šoreiz. Tiešām: uz akmesera bij pamatīgi kommati, tādi, kā uz māju brandmūŗiem zem Dancigera sludinājumiem, un lieli pilieni. Uz karstās plīts čurkstēja mazas koraļļu saliņas, no baltām ātri pārvērzdamās brūnā masā. — „Ak, nedod Dievs tādu liderību! Kur tev galva?“ viņa rājās, rādīdama, kā jātur pavārnīca. Tad — aizslēdza durvis no āra un, tupelēm čabot, pazuda trepēs. Es mechaniski griezu pavārnīcu, smagas domas domādams.

Piepeši pa atslēgas caurumu dvēsa kāda balss: „Janka, vai tu mājās?“ — Mute runātājam bij piespiesta pie pašas atslēgas, tā kā balss noskanēja dobji, kā miroņu pagrabā. Es to pazinu: tas bij Adolfs. — „Jā,“ es atteicu, no plīts nenoiedams un katlam priekšā pavirzīdamies, lai biedrs redzētu, ko daru. Viņš pa atslēgas caurumu laikam to bij manījis jau un atkal dobji dvēsa: „Tu, liekas, nevari iznākt, bet mēs tūliņ iesim uz Ērgļu ielu — tu zini, kādā lietā.“ Man bij kauns teikt, ka mani var aizturēt māte, un kādēļ? Putras vārīšanas dēļ! Jā, vai tas bij puikas cienīgs darbs? Tā būtu firmas blamāža uz līdzenas vietas. Tāpēc es uzsaucu skaļi un jautri, lai mani dzirdētu aiz durvīm un lai nenodotu savas šaubas: „Esi drošs — vīrs un vārds! Teikts — un būšu beštimt! — Bet tai brīdī jau dzirdēju, ka aiz durvīm Adolfs kādu cukuraini laipni sveicināja: „Labdien!“ — Bet mana māte dusmīgi to atteica par vazāšanos gar svešām durvīm, galu un negalu, un, atslēdzot durvis, jau runāja, pie manis griezdamās: „Ak tā! Tu iesi? Kur tu iesi? Kurp jālēkšā? Vai nezini, kāda gaita priekšā? Vai aizmirsi, ka pēc fabrikas jāņem rokā Vereščagins? Vai uzdošanas izrēķinātas?“ — Man grīda šķita grīļojamies no šo nežēlīgo vārdu klaudzieniem. Es tomēr nekā neatteicu, jo baidījos pazaudēt piedegumus no katliņa dibena, kuŗi man bij apsolīti. Tos nekādi nedrīkstēja zaudēt un viņu dēļ es vēl ne tādas vien kliedzošas netaisnības gatavs biju paciest, jo ir taču tikai trīs delikateses strādniekpuikas nepretenciōzai māgai: putras piedegumi, skābs gurķis, kuŗu kožot zupa šķīst, un ziemā — no tirgus aukstuma siltā istabā mātes atnestais nēģis.

Bet kad māte jau kasīja piedegumus ar nazi un es tos steidzīgi grūdu mutē, paliku atkal drošāks. Beidzot, kad redzēju, ka katla dibenā vairs nekā lieka nav, pārlicis nolēmu riskēt un teicu monotoni, itin kā runa būtu par ko visai saprotamu: „Man jāuzkāpj pie Nagliņu Jankas!“ — „Nē, nē — kas par iešanu — tev drīz būs jāiet uz fabriku. Aizskries pa gaisu, tad rokā vien dabūt nevarēs! Kurvis tūlīt būs gatavs, varēsi iet.“ — „Nu, tad dod man 6 kapeikas, ja neļauji iet pie Nagliņa: man jāpērk zīmēšanas burtnīca. Janka gan solīja dot tīras lapas no savas pērnās burtnīcas, ko man pielīmēt savā. Bet — kad ne, ne! Man jau arī labāk: skolotājs rājas, ja līmē lapas!“ — Beidzot pārliecinoši piebildu: „Jā, labāk gan būs pirkt jaunu!“

Es jau iepriekš zināju vienīgo atbildi, kuŗa no mātes uz līdzīgu priekšlikumu bij iespējama. Nebiju maldījies: „Kā? Vai t' vecā jau pilna? Cik sen 6 kapeikas devu? Kur t' viņas lieci? Rādi šurpu!“ — Es teicu, ka burtnīca jau pie Nagliņiem, kuŗš līmē lapas, un ka es zīmējis tikai to, ko solotājs liek. Es uzskaitīju: māja ar 3 skursteņiem — viens, bļoda ar kaulu — divi, kanarijas putniņš — trīs... „Ko tu man stāsti! Ej tūliņ nonesi burtnīcu! Nevar taču 6 kapeikas pa gaisu mētāt! Man ar viņas no debesīm nekrīt!“

Es nelikos divreiz šos saldos vārdus atkārtot; brīdi šaubījos tikai — vai iet pie kumodes atvilktnes, kuŗā bija mans zukseŗu krājums. Bet tā kā māte tad tūlīt noprastu manus nodomus, nolēmu nemēģināt riskanto operāciju: labi, ja pats ticis laukā. Laimīgs, ka brīvs, es izspurcu pa durvīm: vienpadsmitos — pie bēniņiem! Tālākais nav no svara!

Pie bēniņu durvīm visi lūgtie bij pilnā skaitā: 7 puikas, 4 meitenes. Mazākām par tādām lietām nemēdza stāstīt: pļāpīgas. Puikām bij līdzi sērkociņu kastītes un tūtas, pilnas zukseŗiem, arī mātei nozagta diegu spole vienam, otram. Visvairāk zukseŗu bij Rikucim. Jautāts, tas konfidenciāli paskaidroja, ka aplasījis savam vecākam brālim- reālistam visas pogas no mēteļa. Man bij jāatzīstas, ka savas pogas esmu atstājis istabā. — „Tad ej taču, atnes!“ — Es izvairījos no tiešas atbildes, teikdams, ka istabā nevaru tikt. — „Kas par niekiem — es iešu līdzi!“ — Bet Adolfs, tam roku uz pleca uzlicis, teica: „Nē, to nevar! Es jau tur nesen uzskrēju virsū vienam cerberam!“

Mēs nožēlojām, ka mums visiem tik maz puiku dzīvi saprotošas mātes, bet zukseŗu lietā ar to nebij līdzēts. Cerēdams, ka puikas viens otru gan labāk sapratīs, es teicu, lai man aizlien kādus zukseŗus. „Nudie' man atvilktnē daudz, tikai tagad nevaru dabūt!“ Neviens nedeva: jo medaļus taču vis katru dienu netaisa. Izejvielas taisni fabrikācijas brīdī neviens negribēja dāvināt. Galu galā es biju ar mieru iet arī bez zukseŗiem — tikai skatīties. To nepieļāva. Mazā Zelma gan pastiepa savu saujiņu, kuŗā gulēja divi zukseŗi — viens gludais, otrs — bitons. — „Ņem!“ vairāk viņa pār lūpām nevarēja izdabūt: citu pateica tumšās acis. Es sekundi vilcinājos, bet tad man ienāca prātā agrāk piedzīvoti gadījumi, kur līdzīgi krāmi bij noderējuši par pamatu tenkām, man asinis sakāpa vaigos, kad iedomājos, ka tie paši puikas un meitenes, kuŗi tagad ziņkārīgi vēro, ko darīšu, tie paši rītos un vakaros skandinās: „Zelma — Jānim brūte, Zelma — Jāņa brūte.“ Es saku, visu to apsvēris un savas jūtas uz āru nenododams, es strupi atbildēju: „Pateicos, bet atteicos!“ — Puikām tas gaužām patika, jo uz sentimentālitāti viņiem bij oža un to viņi izsvilināja no Vārnu ielas kareivju apziņas. Aizkustinātais Rikucis lika man priekšā: doties vēlreiz uz viņa dzīvokli — atslēga šim esot — un norežīt brāļa mētelim atlikušās pogas. Palikusi vēl viena rinda, pie šļices — divas, pie cepures — 2 mazās, kopā — 11. Tā kā tāds uzņēmums bij saistīts ar izdevību parādīt savu dūšību un rehabilitēties par bailēm no cerberiem, es piekritu. Tai pašā mirklī no apakšas atlidoja tāla, pazīstama balss: „Jāni, u—u! Jāni, u—u! Nāc pēc kurvja!“ — Mēs sastingām un nepakustējāmies, kamēr dzirdējām, ka māte, velti izgaidījusies, aizcirta durvis.

„Gaidat!“ mēs nočukstējām un pa aukstām akmens trepēm noslīdām trīs stāvus zemāk: tik klusi, ka ne mazākais troksnītis nebij dzirdams no basām kājām; durvis slēdzām vēl klusāk, lai mana māte neizdzird — Rikuča dzīvoklis bij gluži blakus manējam.

Beidzot mēs iekšā. Mirklis — un kaste vaļā. Smird naftalīns, birst laukā, bet mēs tik griežam, nevar nogriezt — steidzam kost ar zobiem skaistās pogas. Rokas trīc. Ik brīdi var pārnākt Rikuča māte no tirgus. Tomēr nekas: viss izdevās laimīgi, tikai durvis aiztaisot, ņiprā patentatslēga iekampa Rikuča blūzes stūri durvju starpā.

Tas rāvās: neslēgt taču otrreiz durvis. Izkrita skanot viena poga uz grīdas. Tūlīt noklarkšēja ķēde manā dzīvoklī, un pa šķirbu raudzījās māte. Mūs ieraudzījusi, izbāza galvu, noteica: „Fu, kā nobijos! Domāju, ka žipčiki staigā durvis mūķēdami! Pagājšnakt pat Vekteram atslēguši durvis un iznesuši lapsādas kažoku!“ — Mani ieraudzījusi, tā meta dusmu zibeņus: „Nu, kur tu tik ilgi staigā pēc burtnīcas? Nāc iekšā, kurvis gatavs!“ — Es teicu, ka gribu pagaidīt: Nagliņu Janka vēl nav mājās. „Kā nav — pirmīt pati redzēju ar veselu tādu delveŗu bataljonu, kā pats! Gan vēlāk dabūs — bet tagad steidzies uz fabriku. Ka nenokavē!“

Es apmijos ar Rikuci daudzizteicošiem skatieniem. Neatlika nekas cits, kā pēc zukseŗu iegūšanas doties istabā. Noguldījis 11 pogas kabatā, gāju ar.

Kurvis jau gaidīja gatavs. — „Rau', tā kā tu pasaki papam: šitai bļodiņā tauki, te desas, te maize. Nes godīgi — ka neizlej! Un mājās nākot gapeli noslauki — citādi sarūsēs!“

Es klausījos. Deguna galā līda milzu asara. Domās biju pie bēniņu durvīm. Dzirdēju, kā puikas aiziet bez manis. Es ģērbu tīru blūzi. Jāiet. Ak, grūtā dzīvīte!

### 3.

Iela. Gar abām pusēm — piecstāvu kolosi, nokvēpuši un apdauzīti. Starp tiem — apaļiem akmeņiem bruģētā smilšainā iela, melni kvadrāti uz trotuāra ķieģeļiem no pusdiensaules svelmes. Man bail, ka nepārlīst tauki pār bļodas malām, tāpēc eju gar sienmali, jo citādi var iztraucēt vista vai ceļu pārskrejošs kaķis.To ieraugot, trīs reizes jānospļaujas, citādi var dabūt rozi zem tās acs, ar kuŗu kaķi papriekšu ieraudzījis.

Es velkos lēni pa vēso paēnu. Tik tīkami skart mazām kājām aukstos ķieģeļus. Es velkos lēni, jo viss tas jāapskata: i rīziņu tīrītāju jaunā šaupele, kuŗa netīrumu smelšanai atzīstama par praktiskāku kā vecā; i jaunais loga iekārtojums stūŗa veikalā, kur es vairākas minūtes pavadu, gribēdams izšķirt jautājumu, vai logā izliktās bonbonkās tiešām kas iekšā; vai tikai uzbuktēti papīrīši; kad tas noskaidrots, ilgi grozos pie grāmatveikala, ar mīklaino grāmatu „Romeo un Jūlija“,kuŗas vāka bilde man devusi iemeslu sacerēt desmitiem viņas izskaidrojumu. Nav feniņu, ko to nopirkt. Bet — nez' vai tas būtu ar maz vēlams: ja arī manis izdomātie stāsti nav tik skaisti, tad viņiem tas pārākums, ka tur darbojošās personas — abas no mūsu mājas: es un mašīnista Zelmiņa. Vēlreiz nodrebinājies, iedomājoties, ka uz vāka zīmētā Zelmiņa nokļuvusi miroņu kambarī, man pārskrien drebuļi arī par savu dzīvību: es apskatu,vai saule neskaŗ spuraino galvu — var dabūt saules dūrienu — un tipinu tālāk.

Lienas ielā — milzu nams, jauns un stalts. Bet durvju stikli tam jau izdauzīti, siena pavārtē norakstīta nezināmu literātu izteicieniem, kuŗi — jāteic — tomēr stipri stereotipi. Es redzu arī šos literātus: mazās kājas krustām salikuši, tie iesēdušies uz parādes durvju sliekšņa un, lapu uz trotuāra izklājuši, spēlē ričraču, kamēr no bodes nākdama sieva tos padzen prom no durvīm. Tad tie pāriet uz nodarbošanos ar mūziku, un, lūpas savilkuši, svilpē visi četri kādu debešķīgu āriju. Es ieklausos — tā tomēr nav ārija! Kā četri cīrulēni tie sviež rīta gaisā, vienam ar roku takti rādot:

„Slavens, lai slavens mūsu krievu cars, Dieva Kunga mums dots kungs un valdnieks!“

O, es zinu šo dziesmu: to zin visa jauno proletāriešu Rīga. Šo dziesmu mācīja skolās to vasaru, kad ķeizars iebrauca Rīgā; arī mūsu skolā vecais skolotājs, saukts par Čapurīti, to mācīja, un mēs, špalerās gar ceļu nostādīti, to dziedājām. No tā laika dziesma kļuva ļoti populāra: to dziedāja zukseŗus sitot, no skolas nākot, to dīca uz lieveņa jumta pievakarē tupot. Nedziedāja to tikai zvirbuļus ar cilpu ķeŗot. Arī man gribējās parādīt, ka esmu skolnieks, tāpēc, savilcis lūpas, piebalsoju:

„Ar viņu kļūs laimīga Krievzemes tauta!“ lai gan krieviskos vārdus nesapratām un viņu izskaidrošanas ziņā pastāvēja apkārtnē divas teōrijas, kuŗas abas bij dibinātas uz krievu vārdu tīri fōnētisko līdzību latvju vārdiem. Lai tomēr būtu kaut cik baudas arī prātam, ne jūtām vien — tad vispār pieņemts bij pec katrām divi krievu rindām uzvilkt vienam no puikām gari —

> „Nav grūt, nav grūt 
> par ķēkšu Rīgā būt!“

Es eju gaŗām mūzikantiem. Apzinīgi, svilpodams, brīvo roku bikšeļu kabatā iebāzis. Es viņus neuzrunāju: citādi domās vēl, ka man bailes. Mūsu starpsētiskās nerakstītās tiesības prasa, lai svešinieku apsveic savā territorijā, ne otrādi. Un vietējie šinī gadījumā ir — es tos zinu — Ērgļaknābis, ķeseļu Vilis, Nažu Kristaps un Ringolds, saukts par Suņubiksi. Nosaukums cēlās no lamuvārda, kuŗu Ringolds vietā un nevietā lietoja, katru saukdams par Suņubiksi un izteikdams šo vārdu ar bezgalīga riebuma sajūtu. Kamēr šis vārds bija piekleķerēts viņam pašam kā pilsonisks pseudonims, tas nelabprāt gan to vairs lietoja.

„Moins, Janka!“ noklaudz klusajā ielā, pa kuŗu skraida tikai suņi izkārtām mēlēm un puikas pārsistiem stilbiem un sadzijušiem puniem mazajās pierēs. — „Zdorovo, bračkas!“ es atteicu. „Ko labu finglierējat?“ — „Nav jau ne velna,“ atbild Kristaps. — „Tā. Pa pusei. Ieraujam šo to, mainām binkstiņus, kausējam vecas spalvas. No miskastes izvilkām trīs vecas kalašas — glabājam, kad Icigs nāks. Vai tev nav nekā ko pašeftēt? Spalvas vai?“ — „Nē, nav līdzi! Bet — varbūt pērkat zukseŗus — saprotams, par labu naudu — prece ir jauna, svaiga, nebrūķēta!“ — „Nē, ar tiem mēs tagad neandelējamies — sezona pāri. Bet ko tu viņus līdzi nēsā. Un vēl tik spožus, jaunus?“ — Vārdu pa vārdam — un es, nevarēdams nociesties, izstāstīju Ērgļaknābja ļaudīm par mīklaino viltotas naudas fabrikāciju, kuŗu sāks šodien mūsmāja.

Puikas bij pārsteigti. Ērgļaknābis teica: „Es vakar pa ausu galam dzirdēju pie teātŗa. Tūliņ nodomāju, ka jūs ko neatļautu gudrojat. Bet nu — nekas! Kāpēc tu pats nepiedalies?“ — Es izstāstīju savas bēdas, nostādīdams lietu tā, ka es eju ne tikdaudz mātes sūtīts, kā aiz līdzcietības pret tēvu, kuŗam citādi būs jākvernē neēdušam.

Ringolds nospļāvās un teica: „Esi gan tu zdrastiņhusis! Būtu, mazākais, paskatījies, kā naudu taisa! Vai nu tāpēc tēvam pusdiena aizbēgs — gan jau aiznesīsi.“ Bet es nebiju šoreiz pierunājams. Beidzot vienojāmies tā, ka es tos aizvedīšu līdz stūrim un parādīšu vietu, kurp mūsējie aizgājuši, bet pats došos uz fabriku.

Kristaps atkņopēja blūzi un aizbāza aiz tās ričraču vākus. Kad aizkņopēja — bija gluds kā dēlis. Figūriņas Vilis sabāza tēva vecā tabakas maciņā, kuŗu tas vienmēr nēsāja pie jostas un lepni sauca par patrontašu. Nu varējām iet.

Ejot Ērgļaknābis, man pie elkoņa piespiedies, pačukstēja: „Kas tev kurvī smaržo? Vai karbinade?“ — Es teicu, ka nē — desas. — „Knobloki?“ — „Nē, tīriņu.“ — „Nevar būt!“ tas teica. „Es pazīstu pēc smakas!“ un gribēja papīru atsegt no kurvja virsas. Es to nepieļāvu: tauki var izlīt. Viņš vēlreiz apskatīja no visām pusēm manu kurvi, tā ka man tapa pat neveikli un es steidzos rādīt tam melnos punktus, kas kust pie Sarkanā Krusta slimnīcas: tie mūsmājas puikas. Kordiļjeru cilts locekļi noteica: „Mersi, draugs, par izpalīdzēšanu.“ — „Ne par ko!“ — „Aus kuk!“ — „Jumalaga!“ un lieliem soļiem devās pie manējiem.

Es pavēros baznīcas tornī: 17 minūtes priekš 12. Divi minūtes jau vēl varētu palikt. Bet nē — tik vien būs, kā aizskriet līdz vārtiem. Redzēt, vienalga, nevarēs.

Es šauboties stāvēju sastindzis uz stūŗa. Puikas ko krāmējās tālē gar sliedēm. Arī Zelmiņa rūtainā kleitiņā pazibēja baznīcdārza vārtos. Tie smēja, Ērgļaknābi tuvojoties ieraudzījuši.

Nu es ar nevarēju vairs izturēt. Es savilku lūpas, izlaidu gaŗu trinkšienu — svilpšanas vietā. To pie mums sauca par diskanta svilpienu, lietoja to visvairāk mazākie. Citi izlietoja svilpienu, divi pirkstus mutē iebāzuši, trešais svilpiens — tā saucamais lakstīgalas — dziesmu svilpšanai un, beidzot, ceturtais — mežoņu svilpiens. To taisīja ar 3 kapeiku svilpītēm — pogas lielumā, kāda, kā jau teikts, bija pagaidām tikai Paltraku Peksim, kuŗš to nevienam nekad nedeva: samaitāšot, ko tad. Cauru dienu tas viņu mutē aiz lūpas turēja.

Ērgļaknābis atgriezās. — „Ā, tas ir labi, ka tu arī nāc! Do' šu, es palīdzēšu kurvi nest!“ — Es pateicos. Gan aiznesīšu pats. Ķeseļu Vilis, satvēris manu roku, teica: „Es redzu, Janka, tu nemaz neesi tāds muļķis, kā domāju. Atļaujat, ser, sirsnīgi spiest jūsu godīgo roku!“ — Es atļāvu.

### 4.

Kad sasniedzām baznīcdārza vārtus pretī Artilerijas ielai, tramvajs jau bija gabalā. Neviens tomēr vēl laukā nelīda. Atskanēja griezīgs svilpiens; es to pazinu — tā bij Pekša svilpe. Paskatījies, no kurienes skaņa nāca, ieraudzīju arī tā sadauzītās kājas, kuŗas nokārās no kāda koka zariem. Pats tas bij paslēpies lapu biezoknī. — „Viņš — mūsu signālists. Sēž novērošanas tornī,“ man paskaidroja. „Ziņo, kad tramvajs nāk. Ar svilpi!“ — Pēc svilpiena puikas kā blaktis sāka rāpot laukā uz ielas. Parādījās arī pa meitenei. Bailīgi apkārt raudzīdamies, Adolfs pieskrēja pie sliedes un izvilka zukseri, kuŗš no pāri gājušā tramvaja bij saspiests gluds, kā pusrublis. „Ui, cik karsts!“ tas teica, pirkstos spļaudams un tverdams aiz diedziņa, kuŗš bij ievērts zukserī pirms nolikšanas sliedē.

Katrā sliedē nu sabāza pa vienam zukserim un sagāja dārzā. Peksis, uzdevuma svarīgumu apzinādamies, sastindzis tupēja novērošanas tornī. Abu māju „entente cordiale“ nostiprināšanai Vilis lika priekšā uzspēlēt ričraču, kamēr tramvajs nāktu. Nažu Kristaps izvilka no blūzes apakšas lapu; tad sagulām uz vēdera zālē aiz koka un sākām stādīt figūriņas.

Kauliņu metām uz sola. Pēc brīža mēs tik ļoti bijām nogrimuši skaitīšanā, ka bij dzirdams tikai: „Seši! Trīs! Knauks zaļam mērkaķim! Divpadsmit! Stop, zilais firziķi! Pif—paf, oi—oi, oi, umiraet zaičik moj četri! Svied par jaunu!...“ Nemaz neredzējām sieviņu ar adīkli un divām meitenēm, kas visu laiku sēdēja baznīcas trepēs un nu nāca mums gaŗām, uz māju dodamās. Velti viņa teica: „Ū, negantnieki! Vai t' jūs skolā šitā māca? Vai aizmirsuši jau, kā Pestītājs izdzina muitniekus no dievnama. Ar rīksti izdzīt kauliņu sviedējus un naudas mijējus no tā Kunga dārza!“ — Mēs neviens pat ausi nepakustinājām, iegājuši spēles azartā. — „Ūja, vai dzirdat, varizeji! — Un sieviņa sāka par jaunu savu tentaramenti. — „Lasies nu, lasies!“ nevaļīgi izgrūda Ērgļaknābis. Un pareizi: jo mēs sevi ne pie vienas no sieviņas pieminētām katēgorijām nepieskaitījām. Bez tam baznīcas dārzs bij jau no 10. gada Lieldienām visu puiku brīvvalstu kopējs īpašums un šī sieviņa pirmā iedrošinājās apgalvot, ka viņš ir kāda kunga privātīpašums. Acīmredzot, viņa nebij informēta par to grandiōzo kauju Lieldienu sestdienā, kur visas apkārtnes mājas salauza 7. numura puiku stūrgalvību: tie bij iedomājušies, ka dārzs var piederēt tikai viņiem, tāpēc, ka viņu māja esot vistuvāk baznīcdārza vārtiem. No tās slavenās kaujas laika, kas laiciskā ziņā sakrīt ar krāsaino stiklu izdauzīšanu 2 baznīcas logos — atklāto vārtu princips guva galīgo uzvaru. Dārza brīvību neviens vairs neapšaubīja. Tāpēc par sieviņas vārdiem visnotaļ nebij ko uztraukties.

Mūs iztraucēja cits kas: tā bij Pekša svilpes spiedzošā skaņa un Mārtiņsonu Mīces pārbijusies balss: „Nāk!“ — Mēs pametām visu zālē un devāmies uz sētu — vērot notikumus caur spraišļiem. Rūpīgi piespiedis ēdamā kurvi pie koka — lai neapgāžas — es devos līdzi citiem.

Švīkstēdams nāca tramvajs. Tāds kā kraukšķis. Mēs pastiepām spurainās galvas un redzējām, ka mašīnists bažīgi paraudzījās apkārt: vagons no trieciena bij palēcies, bet nekas — ritēja atkal tālāk. Otrā izlaiduma 2 zukseŗi nebij sliktāki par pirmā.

Tad šis produkcijas veids mums sāka likties pārāk primitīvs: nolēmām likt katrā sliedē uzreiz pa 2 zukseŗiem — jo tas būtu gaŗlaicīgi, ja zukseŗu pārstrādāšanas darbā būtu jākvernē līdz pievakarei. Papriekšu es domāju tūlīt doties uz fabriku, bet kad sliedē ielika arī vienu manu zukseri, es nolēmu palikt, nogaidīt, kāds viņš iznāks. Gan daži izteica aizdomas, ka vagoni izlekšot no sliedēm, bet Mīcīte pat apgalvoja, ka viņai nākot ģībonis, iedomājoties par iespējamo katastrofu. Paltraku Peksis, kā jau konduktora puika, skaitīdamies par specu satiksmes lietās, apgalvoja, ka, ja ejot divi vāģi uzreiz, varot likt divi pogas sliedē. Viņam prasīja: bet kā lai zin, ka ies divi? Peksis noteikti pastāvēja uz to, ka iešot divi — bet savas domas pastiprināt konkrētiem faktiem nevarēja. Nolēmām pagaidīt, kad pie Bauma aptiekas parādīsies tramvajs un tad, atkarībā no vāģu skaita, likt vienu vai divi pogas.

Kad ieraudzījām, ka pie stūŗa apstājies lielais vāģis ar piekabināmo un pirmā Pekša pareģojuma puse bij piepildījusies, nolēmām, ka neapšaubāmi patiesa ir arī otrā. Steidzīgi grūdām katrā sliedē pa pogai un paši steidzāmies izgaist. Tas neveicās tik ātri, kā būtu vēlams, un Peksis kokā uzkāpis bez apstājas pūta savā apaļā svilpītē, kamēr mēs, darbu padarījuši, samukām iekšā. Mašīnists, no tālienes kņadu pamanījis un nekā nesaprazdams, zvanīja kā negudrs.

Raudzīdamies pa sētas koku starpām, mēs vairāk dzirdējām, nekā redzējām. Tramvajs nodārda gaŗām. Tiešām, skraukšķis kā pirmīt, bet — tramvajs gan neizlec, bet arī tālāk nebrauc: viņš stājas. Vienu sekundi mēs stāvam kā sastinguši; sirdis dauzās kā āmuriņi koka kalējiem Daugavmalas tirgū. Redzam: izkāpj mašīnists ar dzelzs stieni, izkāpj konduktors, kājās salec dāmas un kungi un — skatās: papriekšu — gaisā, uz drātīm, tad uz zemi, sliedēs. Čakarē pa sliedi. Izvelk Zelmiņas pogu, tad manu. Rāda uz vārtiem, met ar rokām šurp.

Nu — beitē mēs! Glābjas,kas var — uzsauc Adolfs un — mēs šķīstam kā dīķa ūdens no iemesta akmens uz visām pusēm. Viens mirklis — un abu slaveno cilsu vadoņi — Vārnu ielas kovboji un Lienas ielas indiāņi — ar Suņbiksi priekšgalā — lido pār soliem, drātīm, zāli — pāri dārzam, kuŗu mēs pazīstam labāk nekā peles — bēniņus. Gaisā atskan lamas, mašīnists draud ar paceltu stieni, bet asā zāle noliekdamās švīkst zem 30 basām kājām. Aiz muguras atskan Pekša briesmīgs kliedziens: laikam tas nav varējis tik drīzi no novērošanas punkta — koka — zemē nokļūt, būs laikam savaņģots. Nu viņš bļauj kā nelabais, bet katrs diedz cik nagi nes: kas nu vairs domās par otru. Kas bij spirgtāks, tas pazuda Rumpmuižas ielas caurumos, kur ielīda pagrabos, malkas kambaŗos vai mēslu kastē, drošības pēc aizlaižot arī vāku ciet. Tā — nu bij drošībā. Tur tos neviens neizcels. Tiem jābaidās tikai, ka sievas neiespeŗ pelnu šaupeli mutē, jo tās parasti kastē neskatās, bet tikai paceļ vāku, un — bāc! Kad spēlējām paslēpšanos, tādi gadījumi ne vienreiz vien nākuši priekšā. Tādos gadījumos atlika tikai nošķaudīties, vākam atkal aizkrītot, un norūkt pie sevis: „Ņem par labu!“

Es biju tuvāk otriem vārtiem, tāpēc uz Rumpmuižas ielu skriet nevarēju. Pareizāk sakot, to instinktīvi nedomāju, jo kopstiķis vairs nestrādāja. Neatminu, kā izkļuvu uz bruģētā laukuma, neatminu, kā nokļuvu Avotielā; es skrēju aizelsies, cilvēkus no trotuāra nost grūzdams. Atjēdzos tuvu Matīsielai, kad, acis pirmo reizi atpakaļ pametis, ieraudzīju, ka stieņa nekur tuvumā nav. Sirds dauzīja tik dobji, ka elpa aizrāvās.

Tad pamanīju Zelmiņu: mati iziruši pār slapjo pieri, tā aizelsusies pieskrēja un atspiedās pie skatuloga. Es nosēdos uz frizieŗveikala kāpnītēm un ko prasīju Zelmeņam. Pabrīnējos, ka skaņas nenāca: biju balsi zaudējis.

Beidzot kaut kā izdabūju: „Vai tu neesi pārbijusies?“ — Zelmiņa nekā neatbildēja, tikai plati pavērtām acīm paskatījās manī. — „Tad nospļaudies trīs reizes,“ teicu es. To viņa saprata — nospļāva vienu, otrreiz. Trešai siekalu nepietika. Es uzstāju, ka nu jāspļauj par jaunu, ja nav varējusi uz reizi izdabūt trīs spļāvienus.

Pēc klusēšanas brīža tā satvēra mani pie rokas un teica: „Iesim mājās!“ — „Jā, jā, jāiet,“ es murmināju un pats trīsreiz nospļāvos, jo pretī braucošā tramvaja mašīnists man likās esam tas pats velna mašīnists. Tas tomēr nevarēja būt, jo vāģis gāja uz otru pusi; tātad, es biju maldījies. Bet nu man visi Rīgas mašīnisti likās pēc ģīmja stipri līdzīgi.

Mēs gājam līdzās, saķērušies rokās. Man bij jārunā un, patiesību sakot, man likās, ka taisni Zelmai man jāteic tik daudz, ka tur pat divi dienas nepietiktu. Bet nu, kad tas bij iespējams, — nekā nevarēju atcerēties. Es iesitu pāris reižu pa pieri, lai nogulušās domas sagrandītos. Bet nelīdzēja: viss sadomātais bij vējā.

Zelmēns, galvu drusku noliecis, gāja klusēdams. Man bija bezgala neveikli. Beidzot es neatradu citu ko teikt, kā: „Ak, tad tu nobijies gan!“ — „Jā, nobijos gan!“ — „Kā tā?“ — „Nu, Mīce teica: mēs visas noģībšot, ja dzirdēšot katastrofu, tāpēc aizbāzām ausis. Jūs jau mukāt, kad pamanījām, ka slikti. Izvilku pirkstu no auss — neviens vairs nerunā, pat svilpi nedzirdu. Uzsaucu citām mūsu žēlīgām māsām, iegrūdu dunkas un tad bēgām. Bet žēlīgās māsas tomēr bēga pēc kareivjiem.“

Es atteicu, ka tas arī kaŗā tā mēdz būt, bet Zelmas acīs pazibēja zobojoša dzirkste. Man palika kauns Zelmas priekšā un es teicu: „Tu taču nedomā, ka man bail no kā; man ne no kā pasaulē nav bail! Neesmu jau nekāds šiška. Šiškas — tikai līdz 2. klasei. Nastavņiks pats teica pavasarī: „Nu jūs būsat trešajā klasē; nu jūs jau esat lieli — jums kājas ir gaŗākas un biksas ar būs vajadzīgas tikai gaŗās.“ — Zelmai vairāk interesēja klase, nekā bikšu gaŗums: „Ak, tad tu esi trešā klasē.“ — „Jā, es protu ar drobiem rēķināt.“ — „Arī ar tiem, kuŗiem kommā.“ — „Arī ar tiem!“ — Es biju ļoti apmierināts ar efektu, kādu tas atstāja uz Zelmēnu: ne velti — tā taču bij augstākā izglītības pakāpe eksakto zinātņu laukā Vārnu ielas republikā. Es vēl daudz ko tiku viņai stāstījis, kamēr tā lielīdamies nonācu ar viņu līdz baznīcas laukumam.

Mums gaŗām viens pēc otra steidzās strādnieki no Fēniksa un vagonfabrikas. Es nodomāju: kurp viņi iet? Jā, katrā ziņā no pusdienas uz darbu. Bet — vai pulkstenis var jau būt tik tāļi? Baznīcas stundenis rādīja tuvu vienam. Zelmiņa turpināja čalot par savu tēvu, kuŗam piederot stiprākā lokomotīve uz Orlas dzelzceļa — astoņiem riteņiem, — bet es nekā no tā vairs nedzirdēju. Pret mīlamo Zelmu biju palicis pēkšņi vienaldzīgs ļoti prozaisku lietu dēļ. Es gribēju atcerēties, vai esmu šodien ēdis pusdienu? Tā kā nē, bet tad atkal tā kā jā. Ērgļaknābis taču kaut ko runāja ar mani par karbonādi.

Karsts dūriens man izgāja caur pakrūti: tas nebij dūriens — tā bij negaidīta atmiņa, asa kā kurvja skals. Jā, kur palika mans kurvis?

Es pārtraucu čalojošo Zelmu pusvārdā, iekliegdamies: „Zelmiņ! Uz dārzu — man palika tur kurvis!“ — Viņa nevarēja uzreiz aptvert, par ko runāju, es to rāvu pāri ielai. Man šķita, it kā viņa nespētu pietiekoši ātri paskriet. Palaidu tās roku un aizspurcu viens. Es lidoju kā lingas izšauts akmens: bruģis,vārti, trepes, sols, mauriņš. Te zāle nosēdēta — te taču mēs sēdējām! Tepat tam kokam vajadzētu būt. Bet nav! Nu ko tu teiksi — nav nedz pie šā, ne pie otra, ne desmitā!

Varbūt zāle tik liela, ka spēj aizklāt kurvi? Jā, tas var gan būt! Pienākušai Zelmai izdvešu: „Apskati visus kokus dārzā — pie viena viņš bij piesliets.“ — Zelma prasa, kuŗā pusē — varbūt tepat tuvumā? Es saku: nē! lai skata visu dārzu — un mēģinu sevi pārliecināt, ka viņš varēja būt arī Rumpmuižas ielas pusē. Zelmēns sāk iet gar kokiem no paša stūŗa, lēni un mechaniski. Es izlietoju mirkli, kad tā neredz, un noslauku piedurknē asaras, bet, kolīdz tās noslauku, — viņas birst vēl trakāk. Ka tik' Zelma neierauga! Viņa kaut ko no stūŗa sauc, prasa. Es caur asarām izmisumā atsaucu: „Meklē, meklē! es meklēju!“ — eju tumšajā dārza kaktā pret ģērbkambari, atspiežos pret sētu un ļauju asarām vaļu. Lai noskrien — nebūs tik mocoši turēt. Bet kolīdz iedomāju, ka nu acis ir saraudātas un noslēpt vairs nevarēs — raudu vēl trakāk.

Tīri brīnums, kur tās tik daudz rodas: Zelmēns jau šinī dārza galā, bet es vēl raudu. Laikam tā jau manījusi: es redzu — pirksts tai mutē, tā stāv pie koka un tuvāk vairs nenāk. Pagriežos uz ielas pusi un turpinu. Tad pablisinu acīm sāņus: vēl viņa stāv turpat. Kad atkal paskatos pēc mirkļa — nav viņas vairs: izgaisusi, ne vārda nesakot.

Veselu stundas ceturksni slaucījos un rīvējos; asaru straume apstājās, acīmredzot, aiz krājuma izsīkšanas. Nu var čāpot uz māju. Bet — ka tikai nepamana kāds, ka esmu raudājis. Būtu spogulis — kas to dos? Kaut ūdens peļķīti dārzā atrastu, ko paskatīties; aizvakar lija. Bet nu — nevienas. Tā katrreiz: kad vajag, tad nav.

Beidzot man izpalīdz atvērtais kaplodziņš baznīcas pagrabā. Ilgi tur spoguļojos, kamēr pelēki kukaiņi ar 40 kājām sāk rāpot man pa stilbiem. Jākāpj laukā no bedres. Es dodos pa grantēto celiņu uz vārtiem.

Saule glūn tāpat kā pirmīt — itin kā nebūtu šodien bijuši lielie notikumi, kas pāries Vārnu ielas vēsturē. Asfalts izkusis mīksts. Kājas papēdis deg, kad lieku. Sastingušas klusās ielas, elpu aizturējusi snauž Ārnga. Es uzvelku pie sevis: „Jēzus, pavadi, ceļā žēlīgi... “ un dodos uz māju.

### 5.

Kamēr es izmisumā meklēju kurvi, tikmēr citi Vārnu ielas puikas soļoja pulciņā uz māju. Pa vidu viņiem gāja Paltraku Peksis un visu laiku skaļi raudāja; gājēji apstājās, līdzcietīgi prasīja: „Kas puisīšam kaiš?“ un, plecus paraustīdami, gāja tālāk, saņēmuši atbildi: „Svilpi norijis.“ Puikas gāja steidzīgi, dodami gudrus padomus slimniekam: ka vajadzējis papriekšu svilpi no mutes izņemt un tikai tad — lēkt no koka zemē, vajadzējis svilpi pēc katra svilpiena iebāzt kabatā. Visi šie labi domātie padomi tomēr bij drusku novēloti; fakts palika kā fakts — svilpe bij vēderā, bet varbūt jau aizspiedusi zarnas ciet. Tāpēc visi padomi tikai vēl vairāk apbēdināja sagrauzto slimnieku.

Briesmas rada pāniku. Tā arī šoreiz: Mīcīte izteica bažas, ka tik svilpe neesot jau iespraudusies sirdī — tad miršot ar trieku; to dzirdot Peksis palika gluži bāls, sakarā ar to viens otrs noteica — nez' vai nonāks līdz mājām dzīvs. Bij nepieciešami tūlītēji soļi briesmu novēršanai, slimnieku ieveda pirmajā sētā aiz vārtiem un konsilijs sāka strādāt.

Gribēdams parādīt, ko viņš var, Rikucis lūdzās, lai atļaujot šim pataustīt slimnieku. Aizbāzis roku aiz apkakles Peksim, tas kaut ko vilka un braucīja, līdz aklās zarnas tuvumā sataustīja ko aizdomīgu, cietu un apaļu; bet kad blūzi atkņopēja, izrādījās, ka taisni tanī vietā tam atrodas bikšu poga.

Svilpes atrašanās vieta nebij konstatējama arī ar Adolfa priekšā likto paņēmienu. Tas teica: „Nostāties taisni!“ — Tad pielika ausi pie slimnieka krūtīm, uzsaucot: „Nu, čomiņ, ievelc elpu! Dziļāk! Vēlreiz!“ — Pēc ilgākas klausīšanās tas teicās dzirdot tādus kā svilpienus vēderā; skaņas savādumu izskaidroja ar to, ka tai jānāk caur daudzām zarnām: nevar taču prasīt no trīskapeiku svilpes, lai tā vēderā skanētu tikpat skaidri kā gaisā. Pieteicās vēl citi volontieŗi,no kuŗiem vieni saklausīja svilpienus krūtīs, otri kaklā, trešiem šķita sadzirdami kaut kādi gumdzieni pakausī.

Adolfs izmēģinājās arī ar savu magnētu, to slimniekam pie vēdera likdams, ātri ķēra zem magnēta, bet kolīdz bij sažņaudzis Pekša ādu, Peksis bļāva kā nelabais un neļāva tālāk meklēt. Velti Adolfs iegalvoja, ka sāpes esot ne no kniebiena, bet no svilpes pieraušanas pie magnēta. Peksis palika nepārliecināms. Nelīdzēja arī uz vietas izvests eksperiments ar zukseri, kuŗu magnēts pievilka caur paceltu praķa stūri.

Redzēdams konsilija darbu nesekmīgu, Peksis bez apstājas žēli raudāja, savu galu gaidīdams. Pēc īsas apspriedes komanda lēma: tā kā ar svilpes atrašanās vietas noteikšanu slimnieka veselības stāvokļa uzlabošanā vēl maz būs panākts, vēlams steigties pēc iespējas žigli uz māju un Peksi nodot viņa mātei. Gan tā tad zinās, ko darīt.

Māja sasniegta. Neviens negrib iet Peksi pavadīt līdz 4. stāvam, lai kāpj viens pats. Citiem bail no cerberiem — tiem tādās reizēs labāk acīs nerādīties. Paliekam apakšā zem lieveņa nobijušies. Papriekšu viss klusi. Tad pa koridora logu atskan sievietes izmisuma kaucieni: „Ak, Peksītis beigts, beigts! Dievs Kungs, kāpēc tu mani tik bargi piemeklē?“ — Viņai atbalso stiepts tenors, no kuŗa mēs spriežam, ka Peksītis nav vis beigts. Bet sievas to nezin. Tās, kā bijušas — ar trauku dvieļiem, adīkļiem un mazgājamām lupatām — izskrien koridorā, sauc: „Ko? Kas? Deg? Kur, mīlīt?“ — un nu sāk larkšēt, ka māja skan.

Divas no tām apmet lielos lakatus un uzbrēc citām: „Nu, ko saskrējušas? Cilvēka nelaimi neesat redzējušas. Glābt vajag puiku — ko nu tās vairs līdzēs! Kam deva krāmus mutē bāzt?“ — Arī mātei Peksītis piepeši šķita bezgala mīļš un tā balsī vaimanāja, bez apstājas atkārtodama: „Būtu Jancis vai Jēkabs norijis — es nekā neteiktu: ja meklē galu, ko tur nu darīt, tie jau dauzās kaklu lauzdami! Bet Peksītis, mans labais Peksītis — kā tad nu tev tas varēja tā izdoties?“ — Peksis klusēja, lūpas sakniebis.

„Pie Lēvina, pie Lēvina!“ nosauca vēl atslēdznieka Tomsona sieva, un slimnieks ar divi pavadonēm aiziet pie ārsta. Līdz durvīm to pavada viss Saulīša mājas sieviešu personāls pilnā sastāvā. Puikas nevar iet savu draugu pavadīt: tie lūrē pa vārtiem, nevarēdami izteikt pēdējās simpatijas cietušajam. Mātes tagad niknas un ja tik kāda savēju pamana, tā tūlīt sauc: „Nāc nu augšā, prakost! Nē, nē, — nav nekāda dzīvošana, tikmēr dzīvosi pa apakšu, kamēr norīsi kādu akmeni! Rau, kā Peksim! Vai viņš to domāja?“

Nelīdzētu apgalvojumi, ka akmens nevar nekā kaklā iespiesties — mātēm tagad viss kas liekas iespējams. Par nožēlošanu, puikām nav iespējams to šaubas izklaidēt, norādot uz sakarību starp nelaimes gadījumu un Vārnu ielas republikas konkrētiem saimnieciskiem apstākļiem. Tāpēc tie teic viens otram: „Čomiņ, uzmanīties,“ — slapstās pa smēdes kaktiem un gaida, kad sievietiskā pānika beigsies.

Beidzot salien aiz vecu dzelžu gubas aiz smēdes; Edgars izvelk no suņu būdas salmiem nosmulētu grāmatu „Pēdējie mohikāņi“ un pēc brīža mirdzošām acīm tie klausās vienmuļā lektora balsī, klausās — un liekas tiem, ka virs galvas ne Latvijas, bet Techasas prēriju saule; dzelzs blāķis, uz kuŗa sēd — tālos rietumos izvirzīta balto redute, bet veseŗu sitieni smēdē — balto artilerijas dobjie dimdieni pret sarkanādaino ciltīm. Puikas paši — šo cilšu vadoņi. Galvas cits citam uz ceļiem vai gurniem atspieduši, pret sarūsējušām drātīm ar muguru atbalstījušies, acis piemieguši, raugās zilzeltainā kupolā pār tiem. Viņi — tālu no Rīgas, no ikdienas strādniekpuiku bēdām, aizmirsti zukseŗi, vinstiņi: ielenkti Ugunszemes aizās, tie lauž ceļu caur naidnieku cietoksni. Bet Edgars, kā kaldams, sviež vārdus pēc vārdiem:

„Tīģeŗa zobs izvilka nazi. Nu, bālādaino brāli, tev glābiņa nav! Saki, kur tavējie, nodod tos! Tev vienalga jāmirst!“ — „Pie velna,“ atsaucās misters Džons Branikurs. „Mūsējie mirst, bet biedru nenodod!“ Indiānietis pacēla...“ „Pag',“ kā pamozdamies noteica Rikucis — „Es nedzirdēju. Kā Branikurs atbildēja?“ — „Mūsējie mirst, bet biedru nenodod,“ atkārtoja lektors, un turpināja lasīt, negriežot vērību uz Rikuča sparīgo sitienu pa tā ceļgalu, ar kuŗu tas izteica sajūsmu par drošo angli: „Indiānietis pacēla roku skalpēt. Apkārtējie sāka mežonīgu deju, cits citu pārkliegdami. Naža asmens skāra Branikura galvu, kad piepeši... “

Piepeši puikas satrūkās no manas galvas. Es rāpos pie saviem draugiem, kuŗi, lasīšanu pārtraukuši, prasīja, kur es tik varen ilgi bijis. Es atbildēju, dūri uz Ērgļu ielas pusi kratīdams: „Negribēju aizlaist to tramvaju, kuŗš mūs pirmāk izbaidīja. Skrēju tam pakaļ, lai redzētu, kāds tam numurs, panācu un pierakstīju. Jūs gan bijāt visi aizmukuši.“ — „O, tas ir smalki!“ tā Adolfs. — „Vai zināt, es tā domāju, ka nu tas velna mašīnists neizbēgs — tam nāksies bleķot par Pekša operāciju!“

Nu bij reize man būt pārsteigtam. Es prasīju, kas tad īsti noticis ar Peksi? — „Tu nezini? Peksi tagad griež 12 dakteŗi ar lielām šķērēm un skalo iekšas ar karbolu. Viņš pirmīt norijis svilpi. To mazo, apaļo — kad muka no mašīnista. Peksim slikti: kad veda uz slimnīcu — tam augšgals jau bij pamiris, tikai kājas kustēja.“

„Jā, tā iet, kad čirkas maisās lieliem cilvēkiem pa kājām,“ — es atteicu. — „Kas tādam mērkaķim pie mums ko meklēt? Viņnedēļ pat — no skolas nākot atdod Rozīšiem cepuri bez kaujas; un tad — jā, tad: palīgā! Nost ar tādiem šiškām! Zvēru pie melnās lauvas astes, ka tādi mūsu kovboju republikai nes vairāk ļauna nekā laba!“ — Par lauvas asti mēs saucām vecu jūraszāles virvi, kuŗu Mīcīte bij izvilkusi no izjaukta matrača un kuŗu mēs pēc ilgām apspriedēm un salīdzināšanas ar bildi iekš „Rodnaja Reč“ atzinām par lauvas asti. No tā laika aste bij tapusi par mūsu cilts relikviju: kaujā ejot, to piesējām pie mūsu bungām, miera laikā tā karājās gaisā pie veļas stangas.

Es aplaidu skatu apkārt. Mani vārdi bij atstājuši iespaidu. Piepeši es satrūkos: Zelmeņa tumšās acis spīdēja laukā no salauztās tukšās kastes, kur viņa bij ielīdusi un tāpēc es viņu atnākot nebiju manījis. Es mīņājos kā uz oglēm: kad tikai meitietis neizpļāpā! Bez šaubām, vairāk aiz līdzcietības un intereses par manu izkļūšanu no klizmas baznīcdārzā, nekā ar ļaunu nolūku, tā klusi prasīja: „Tātad tu kurvi atradi? Vai nē?“ — Es nezināju, ko atbildēt, un stāvēju apjucis. Zelmēns prasīja jau drošāk: „Bļodu tu dabūji, vai nē? Nē? Nu?“ — tā brīnējās, kad es sāku vēl vairāk apjukt. Puikas, mutes atplētuši, raudzījās manī, no negaidītās sarunas pārsteigti. — „Vai tu arī bļodu noriji bēgot?“ Adolfs nopietni teica. Citi sāka smieties. Adolfs tiem uzsauca: „Nav ko smieties — vai jau aizmirsāt, kā pagājšsvētdien ledija Kerstington teicās rijot čūskas — pat resnākas par bļodu?“

Es nesapratu, vai mani draugi runā nopietni vai pa jokam, tāpat kā nesapratu, kāpēc Zelmiņa stāstīja nu vaļā visu, ko pirmīt dārzā redzējusi. Rikucis, to dzirdot un pārsteigtai auditorijai izpatikdams, pavīpsnoja: „Ak, kā tev gājis! Nedabūji! Nosvilpts! Tad jau tev arī tagad gribas raudāt.“ — Es teicu, ka neesmu nekāds bērns, ka raudātu vispār. Arī patlaban — ne prātā nenāk!

Rikucis atbildēja: „Paskatat, viņam taču acis sarkanas! Tev taču jāraud, jo kurvis beigts! Tev gribēj ās raudāt! Jānim gribas raudāt!“ — Es smaidīju, savu dvēseles cietumu draugiem apliecinādams. Smaidīju, bet draugus redzējis tā kā caur miglu. Kaut beigtos šis nejēdzīgais stāvoklis! Bet Rikucis turpināja: „Jānim gribas raudāt! Jānim gribas raudāt!“ — un daži citi viņam piebalsoja, korī vilkdami: „Jānim gribas raudāt!“ — Nu manai pašsavaldīšanai bij ar beigas: es ļāvu asarām pilnīgu vaļu un, balsī brēcot, izskrēju uz ielas. Man pakaļ gan sauca — lai nākot atpakaļ, viss būšot labi, Rikucis dabūšot kāvienu. Par velti: nekādi pasaules spēki mani vairs atpakaļ neatgriezīs. Raudādams es skrēju prom pa Laboratorijas ielu — prom, bez mērķa un cerības. Nē, es nevaru vairs atgriezties. Man jāizcieš. Visi tilti jāsadedzina aiz sevis. Jāatstāj šī Eiropa, kuŗu sauc par civīlizētu. Iešu prom pa pasauli.

### 6.

Jā, projām pa pasauli! Tā taču tik plaša! Un visur ļaudis — ģeografjas grāmata stāsta. Labi, ka tagad jauna programma skolā: II klasē jau — Āzija, Amerika, Afrika, Austrālija. Nebūs jāblandās pa svešumu, kā pa tumsu. Iešu uz ostu, cik tur nu vajag — ogļu mucā iekšā, tad jūrā — izlien, top par kurinātāju, aizbrauc uz prērijām. Tā kā man ir kabatas nazis, sarkanādainie mani ievēlēs par cilts vadoni. Un tad es parādīšu tādiem murmuļiem, kā Rikucis! Ak, ja viņš tad kristu gūstā pie manējiem! Es pasmaidīju caur asarām, patīkamo situāciju pēc iespējas pilnāk sev tēlodams; no laimes pat asaras apstājās. Cik tas būtu jauki: sagūstītais Rikucis piesiets pie bambuka un lūdz atļaut runāt ar cilts vadoni. Mani ieraudzījis, tas lūdz to apžēlot. Es teiktu: „Nu, vai tev gribas raudāt? Rikucim gribas raudāt?“ — „Jā, gribas, gribas, ļoti gribas,“ tas atbildētu. — „Tad ej un pasaki Zelmai, ka tev gribas raudāt!“ Es viņam dotu brīvību, bet zem viena noteikuma, kuŗa izpildīšanu nodrošinātu ar godavārdu. Un uz Vārnu ielas republikāņu godavārdu var paļauties! Piešķirtu tam vienu no savām laivām, — lai brauc pār Atlantijas ōkeanu un pēc pārbraukšanas ierodas pie Zelmas.

Ōkeans gan man iedvesa bažas: vai par manu cilti maz ko dzirdēs Rīgā? Vai nevarētu dabūt kādu cilti, kaut ne tīrasiņu indiāņu, bet kaut vai mulatu, tepat tuvāk pie Rīgas — no Šreienbušas uz rietumiem. Es izvilktu kabatas kalendāru „Tovarišč“, lai pārliecinātos, vai tai absolūtai monarchijai, kuŗas paspārnē mitinājās Vārnu ielas republika, robežas nesaiet ar kādu krāsainas ādas cilti. Nekā! Apkārt tikai империи, империи! Cik žēl, ka Amerika tik tālu! Cik slikti, ka prērijas otrā pusē zemeslodei: tā pretinieki par mani ar nedzirdēs. Ak, liktenis!

Palika atkal sēri. Vai nevarētu tepat ko izdarīt, lai restaurētu sava vārda labo skaņu? Jā, bet es taču te nepalikšu, nesamierināšos! Nu, bet tomēr — priekš aizbraukšanas varētu reabilitēties Zelmiņas acīs? Protams, tam jābūt kādam ārkārtējam varoņdarbam. Bet kādam? Es mirkli urbos ar pirkstu degunā. Nu kā es to senāk neiedomāju: vajag tik ugunsgrēku! Izglābt Zelmiņu no 5. stāva, no liesmām un dūmiem. Jedritvaikociņ, tas tik būtu numurs! Un es, siekalas rīdams, iztēlojos, cik tas būtu jauki, kad liesmu apņemtā namā, kur visi jau domā, ka meitēns beigts, es parādos pie loga, nolaižu to ar veļas šņori no 5. stāva un — sprinč! — pats nolecu kā zaķis ugunsdzēsēju izstieptā palagā. Nudie! kaut būtu ātrāk tāds gadījums! Es tik smalki iztēlojos ainu visos sīkumos, ka man šķita: jūtu ugunsmēļu laizīšanos gar manu seju. Tomēr, acis pacēlis, redzēju: tā nebij uguns. Tā bij tikai saule.

Bet tad man ienāca prātā, ka manas varonības izrādīšanai Zelmas tagadējais dzīvoklis, lai arī atradās 5. stāvā, tomēr nav noderīgs: jo līdz ar to varēja aizdegties arī manējais. Lai ar mūŗa māja — bet vai nav dzirdēts? Es apskatījos apkārt pēc citas, vairāk noderīgas mājas.

Domās nogrimis, biju sasniedzis Krāsotāju ielu; māja, kuŗai gāju gaŗām, bij zema divstāvu būda — nē, tā varoņdarbiem gluži nepiemērota. Apskatījos pēc citas, uz kuŗu Zelmai būtu vajadzīgs pārcelties. Ceturtā māja labajā pusē bij visādi laba. Tikai izkārtne uz tās īsti mākslinieciska: skaista brūna govs zaļā pļavā un sarkanvaidze slaucēja pie tās: būtu žēl, ja tādu daiļumu noķēzītu dūmi ar ūdeni. Un bez tā nebij domājams iztikt!

Tagad es gāju tikai māju meklēdams, gribēdams pārliecināties, ka manam varoņdarbam tiešām nestāv ceļā nekādi reāli šķēršļi. Jau Lienas iela. Bij tur skaista trīsstāvu māja: bet tur bij iespējams nolaisties pa ūdenstrūbu. Tāpēc salto mortale būtu jāizpaliek. Tas izjauktu visu programmu, viss efekts zustu.

Beidzot es apstājos pie savu draugu mājas, ar kuŗiem pirmīt pusdienu nesot biju runājis. Tā bij, kā jau teicām, augsta un skaista? ja arī tur dzīvoja viens otrs draugs — Nažu Kristaps, Ķeseļu Vilis — tad tas tomēr lielu lomu nespēlētu: augstu tos vērtēt nevarēja — šī draudzība sniedzās tikai līdz pirmai sadursmei zukseŗus sitot. Tātad šī māja varētu gan degt; arī manam nodomam tā bij visai kā radīta — ja tikai nebijušas tās tālruņu drātis uz ielas, kuŗās lecot varēja viegli uzķerties. Tāpēc jālec būtu uz sētas pusi. Bet — kad tikai tur arī nav drāšu? Jāapskatās. Es veŗu smagos vārtus. Pavārtē ar vāģu smēros iemērktu puikas pirkstu kantainiem burtiem uzzīmēts:

„Kordiļjeru kalni. Dzeltenā leoparda alas nometne. Virsaitis — Ērgļaknābis, dvorņika dzīvoklī, pagrabā pa kreisi.“

Zem tā — parastie uzraksti ar zīmuli, kādu vai cik visās pavārtēs un uz sētām Pāvilbaznīcas apkārtnē. Es devos sētā, bet pie ieejas sastapu Ķeseļu Vili. Viņš mani jautri apsveica: atļaujat man, ser, sirsnīgi spiest jūsu godīgo roku sakarā ar jūsu kurvja brīnišķo izglābšanu!“ — Es aizmirsu par Zelmu, ugunsgrēku un pārsteigts izgrūdu: „Kurvis, kur ir kurvis? Vai tu viņu redzēji“ — Vilis, savilcis pieri krunkās, jautāja: „Kā, vai t' tu to nedabūji? Es pirmīt redzēju, ka Ērgļaknābis ar to ienāca sētā; es domāju, ka tu tam atnācis pakaļ. Es vēl viņam prasīju, vai tūlīt ies pie tevis. Es biju domājis, ka viņš tev jau aiznesis.“ — Es lūdzu mani aizvest pie cilts vadoņa; aizmirstas bij drātis, Zelma un asaras.

Ērgļaknābis, kā to jau uzraksts pavārtē norādīja, dzīvoja pagrabā. Caur tvaika piesātinātu virtuvi, kur katlos uz plīts vārījās gaļa, bet istabas vidū divas sievas atlocītām piedurknēm kasīja veļu asām birstēm, mēs iegājām mazā krēslainā istabā, kur virsaitis patlaban drāza jaunu koka zobenu. Pie sienas bij piekārti jau divi zobeni, kaktā milzīga runga, pie Pestītāja bildes pakārta šausmīga paštaisīta maska, elektriskā kabatas laterna, makšķere un skolnieka soma, no kuŗas laukā glūnēja suņa aste. Tā bij viņu cilts relikvija, analoģiska mūsu lauvas astei, tikai ar to izšķirību, ka viņu aste tiešām bija īsta suņa aste, nocirsta malkas pagraba īpašnieka sunim, kuŗš jau otro vasaru dzīvoja bez sava lepnuma.

Visa istaba bij piebērta skaidām, kuŗu vidū sēdēja cilts virsaitis. Acis no darba nepaceldams, tas atcirta uz manu jautājumu: „Kas par kurvi? pie velna ar kurvjiem! Pirmā dzirdēšana!“ — „Es teicu, lai atdod, viņš taču redzēja...“ — „Kas par redzēšanu? murgi, hašiša fantazija, nekā nesaprotu!“ — Tad Vilis, roku gaisā izstiepis, palocījās pret suņa asti un godbijīgi noteica, ka šī persona, kuŗa stāvot virsaiša priekšā, esot tā kurvja īpašnieks, kuŗu Ērgļaknābis ienesis pirmīt caur vārtiem. — „Es ienesis?“ — Ērgļaknābis apstāja drāzt, domāja mirkli. — „Ak tā — nu es atminu! Jā, jā! Nu es atminu — ar lielāko prieku! Iesim malkas kambarī — tur es to nobāzu!“

Mēs ātri izšmaucām caur virtuvi, tik ātri, ka viena no veļas mazgātājām paspēja tikai izgrūst: „Kur tad...“ — tālāko nedzirdējām, jo durvis jau aizkrita. Kurvis bij nobāzts tumšā vietā aiz rorēm. Bļoda tam iekšā — gluda un tīra, bez vienas putras piciņas, kā kaķa izlaizīta. Es prasīju: „Bet kur tauki, maize, putra?“ — Ērgļaknābis atvilka elpu, tad iesmējies teica: „Nu vai zini, esi laimīgs, ka to vēl izglābu! Iedomājies tikai: kad jūs aizmukāt visi, es domāju: sak', tā neiet — ja Vārnu iela bēg — es, kā Ērgļaknābis, nedrīkstu šmaukt. Mans pienākums ir cīnīties līdz pēdējai asins lāsītei. Bez tam es biju, — aizejot no dārza, tur aizmirsis ričraču. Es teicu sev: pār manu līķi tikai ienaidnieks to iegūs! Un devos atpakaļ. Nonāku pie vārtiem. Redzu — tramvajs stāv. Dārzā pie koka konduktors, mašīnists, vēl viena šmare. Redzu: konduktoram bļoda rokā, tas ēd, ka ūsas vie' kust. Mman ienāca prātā: sak', tā jau būs Jankas karbinade. Pieeju, saku: Dievs, svētī maltīti, kungs! Kā smeķē? Šis saka: „Nekas, pateicos!“ — Es saku: „Jā — nekas! Vai jūs 7. bausli arī zināt?“ — Šis saka, zinot, bet — priekš kam tas, kad viņš savu pusdienu ēdot. — „Ak jūsu pusdienu?“ es saku — un velku pa kreiso logu.“ — Te Vilis bijīgi pavaicāja: „Kā tu varēji aizsniegt viņa logus?“ — Ērgļaknābim atbilde mirklī bij gatava:„Kā? Es uzlēcu uz sola — un tā plaukš, smērē beigts pa labo logu! Zin', viņš salecas: francuzskij bokss. Es atkal kā trenējos Džiu-Džitsu — шдложил ножку. Šis — mūk ar visu kompašu. Es — pakaļ. Šis tramvajā iekšā, es tam klāt, bet velns — pagriež bremzi, un — prom! Es — даешь ar akmeni pa šilti tramvajam, pamatīgi iedauzīju. Vairāk nevarēju iemizot, bet esmu laimīgs, ka varēju čomam pakalpot.“

Es klausījos un brīnējos: lai neticami, bet tomēr cik ticami! Jā — vai es vairs cerēju kurvi atdabūt — un viņš tomēr rokā! Ak, laime! Nu — uz māju! Aizmirsu pat pateikties par drauga pašuzupurēšanos. Tikai Vilim stāsts iedzina vēl vairāk godbijības pret vadoni. Satvēris pēdējā roku, tas aizkustināts teica: „Atļaujat man, ser, sirsnīgi spiest jūsu godīgo roku!“

### 7.

Kad pārnācu mājās, jutos vai apvainots, ka neviens manis atnestā kurvja neievēroja. Visi bij uztraukti, un tiem nebija laika par kurvi domāt — mājā bij cita sensācija: pa atvērtām Paltraku durvīm redzēju Peksi, kuŗš gulēja gultā un apkārt tam — visi mūsmāju sievišķi. Citas sastapu koridorā. Ap gultu mazam Pekšam — jāņogu un ķiršu grozi. Uztvēru divu sievu sarunu pie ūdens krāna: „Jā, Lēvins,tas tik ir ārsts! Aizejam. Kas kaišot jaunam kungam? Tā ar teica — jaunam kungam. Tā un tā, — mēs sakām, — bet Paltrakiene — mēkšķēt! Kauc: lai tak' negriežot! Bez uzšķēršanas! Neesot jau malkas gabals, pašas bērns vie'! Šis — smiet. Vienas zāles te tik varot būt, un tās — varot dabūt bez parakstīšanas: ogas, labi daudz ogu ar pienu, jā, desmit mārciņu ogu. Kādas? Nu, vislabāk avenes, ķiršus! Jā, jā — tikai tās! Un — ja līdz rītam nelīdzot — lai atnākot atkal pie šā. Mēs — cik par vizīti? Bet viņš ir gan labs: saka — šoreiz nekā neņemšot, ne, nē — un izlaiž mūs no kabineta. Mēs tad — taisni uz sakņu bodīti... “

Tā Peksis kļuva pie ogu kurvjiem. Puikas skaudīgi lūrēja pa atvērtām durvīm uz savu draugu: nudie' ir vērts norīt ne tikai svilpi, bet melno gumijballi, ja var dabūt tik daudz ogu! Bet tās tikai puiku bēdas: lieliem nopietnas raizes: no visiem piecstāvu nama dzīvokļiem ko nes slimniekam.

Tomsoniete no ceturtā stāva nes vērmeļu tēju, no stalažām nokritušā mūrnieka Tauriņa atraitne — ūdeni no sēnes, kuŗa augusi pie Pestītāja krusta un kuŗa tagad aug glāžu burkā uz viņas istabas loga; naktssarga vecene tin vaļā sapelējušas zaptes burkas, Daugavmalas kāpostu tirgotāja — skābu gurķi. Jaunajai kalēja sievai nav ko nest. Viņa bodē nopērk bonbonkas par 5 kapeikām un, ieskrējusi istabā, kur drūzmējas ap gultu no darba pārnākušie kalēji, nokvēpušie atslēdznieki, kā no tērauda lietie montieŗi, teic: „Teit — Peksīšam iesala konfektes. Pētersons teica: pirmā zorte, caurejai.“ — Vecais Birkmanis, pīpi sūkdams, neļauj tās bērnam dot: tās tikai zarniņas aizštopēšot, bet viņa sieva, tējas glāzei piecas putras karotes pielikusi, slimniekam to sniegdama, prasa: „Vai nav par sūru? Vai nav par stipru?“

Es ar citiem puikām tupu zem galda palīdis un, pa laikam galdautu pavērdams, raugos vienmēr jaunajos ienācējos, kas šodien iet un nāk Paltraku istabā. Vēl veŗas durvis — man sirds stingst: sveša, jauna, bet tomēr tik pazīstama seja! Sētniece jau no sliekšņa sauc: „Laime, ka noķēru Krastiņas jaunkundzi mājās! Viņa jau pie Armisteda bijusi par pelšerieni — ko nu uz tiem dakteŗiem paļauties: viņi jau tik paraksta, mazie ārstē! Lūdzu, lūdzu, jaunkundze! Te jau ir tas mūsu slimnieks!“ — un stumda to tuvāk gultai. Bet Peksis tai brīdī lec augšā kliegdams: „Čūska, čūska, — kur montekristo, puikas!“ — Vecais Birkmanis ar pūlēm piespiež tā plecus pie gultas. Mēs zem galda nekustamies: tiešām, slavenā čūsku rijēja, ledija Kersington no Baltimoras — mūsu istabā! Velti sētniece saka mūsu mātēm, ka ledija dzīvo tepat aiz stūŗa — 23. numurā: mēs tam neticam, mēs tam negribam ticēt, ka slavenā māksliniece — tepat no Laboratorijas ielas! Bet Peksis glāžainām acīm, kājām spārdīdamies, negrib laist sevi izklausīt jaunajai pelšerienei: viņam šķiet, ka visās ledijas kabatās pa čūskai!

Lielie saskatās. Slikti! — „Murgi, mīļā, murgi — tas uz sliktu, ka murgot sāk!“ — gaudo Peksīša māte, Peksīti glāstīdama: „Neesi nu, Peksīt, unartīgs — daktere ir laba, tā tev ļauna nedarīs! Vai tu mani vēl dzirdi, Peksīt? Vai tu vēl pie samaņas, dēliņ?“ Bet Pekšam nav laika atbildēt: tas acu nenovērš no mūsu kopējās paziņas, kuŗu nepazīst vecā paaudze.

„Dod roku, puisīt!“ teic ledija: pulsu skaitīs. Peksītis sniedz pārakmeņoto roku, bet pats kā piekalts ar skatiem pie ledijas celiņā pāršķirtā gludā matu zelta. Hipnotizēs — un norīs! Bet sievas aiz muguras čalo: cik felšere laba, kā izārstējusi Tomsonietei dūrēju pakrūtē, vecajam Birkmaņam zirgu... Redz — kā puika paliek mierīgāks... Uzliksim biezpienu vai zirga mēslus uz vēdera — būs vesels kā zirgs... Vairāk zāļu nekad nav par sliktu...

Atskan jauns kliedziens, kad Peksīšam bāž ko padusē. Mēs izbāžam galvas no galda apakšas: tāds kā čūskulēns spirinājās ledijas rokās! — „Puisīt, puisīt — netrūksti es: tā nevar! Ļauj ielikt gradīzeri, karstumu mērīsim!“ — Peksis domīgi aptausta termometru, tad ļauj ar! „Nomušīs, nomušīs — redzat, puikas, ka angliete nomušīs to,“ — čukstam pagaldē.

Bet angliete nenomušīja vis to: kamēr mērīja karstumu, ielēja Peksim kādas drapes ar karoti mutē. Izņēma termometru. Visi, galvas izstiepuši, pielīda tuvāk. — „36,7,“ noteica ledija: „Puisēnam karstuma nemaz nav. Vesels būsi drīz, mazais malaci?“ — „Ak, tā gan, mīlīt! Nu tad labi...“ un trīs sievas izspurca pa durvīm, lai iznestu jauno vēsti visai mājai. Pēc brīža visos ķēķos, smēdē, pagrabā un „vešūzī“ vārītāja, no plīts atliecoties, kalējs, veseri nolaižot gar sāniem, zāģētājs, zāģēšanu pārtraucis, noteica: „Trīsdesmit seši ar septiņi. Būs vesels!“ un atjaunoja darbu.

Lediju ieveda ķēķī, kur tai sievas uzspieda rokas mazgāt un Paltrakiene izņēma no skapja tīru dvieli roku noslaucīšanai. Tad gribēja uzspiest ledijai kā atlīdzību desu atgriezumus, kuŗus bij pārnesusi no desu bodnieka slepeni, pie kuŗa kalpoja kā apkopēja. Ledija neņēma: pašas bērniem vairāk garšošot. Un tas bij tiesa.

Sievas, pūlītī ap to saspiedušās, gribēja zināt jaunās ārstes spriedumu — vai neuzlikt uz vēdera burvīgos vārdus, kas Lejniecei ir, vai nesamalt ogles kafejdzirnaviņās, bet to feldšeriene noliedza. Tad — pateicīgu skatienu pavadīta, aizgāja, piekodinādama rīt tai ziņot par puisēna stāvokli.

Tikko tā aizgāja, Peksis, kuŗš līdz tam bij gulējis kā akmens statuja, atdzīvojās: kliedza „urā!“, sita plaukstas. Lielie priecīgā pārsteigumā saskatījās: redz, kā līdz Krastiņ jaunkundzes zāles! Peksis tikko bij vairs gultā noturams: tik priecīgs, ka pēc satikšanās ar čūsku meiteni vēl dzīvs! Viņš iegalvoja, ka jūtoties vesels. — „Tev svilpe vēderā,“ atgādināja māte. — „Tas nekas — tā tāpat iznāks!“ un raucās no gultas. To nepieļāva. — „Guli nu, dēliņ, cik sen kā murgoji par čūskām un bubuļiem!“ — Peksis nekā neatbildēja, tik atslīga spilvenos. Arī mēs neturējām par vajadzīgu ko skaidrot.

Virinājās jau atkal durvis, nāca sievas ar penkokiem, kas čurkstēja uz pannas, ar svētiem vārdiem, ko bāza uz nabas zem krekla puikam. Kalējs ar montieri jau atkal strīdējās par sociāļiem, pret krāsni atspiedušies, kamēr tā sieva, galvu durvīs pabāzusi, uzsauca: „Nāc nu rīt — karpeļi atdziest!“

Čīkstēja durvis... Un tagad, pēc piecpadsmit gadiem, to vakaru atsaucot no nebūtības, — ar ogu kurvjiem, uztrauktām runām un maziem srādniekpuikām pagaldē, galdautā tinoties, — es brīnā mulstu par tevi, mana proletāriskā dzimtene! Tik bezgala daudz tavos nokvēpušos ļautiņos sirsnības, kas saistījusi caur gadījumu vienā mūŗa būrī saspiestos lauku kalpus-gājējus.

Lampa mirgo. Jeb — man tikai liekas? Top miklas acis — vai aiz skaudības pret Peksi, kuŗam šodien tik daudz ogu, piena, penkoku, kā nav redzēts mūsmājā mēnešiem? Vai — aiz lepnuma par proletāriskās smēdes tēraudaino lējumu? Vai — varbūt aiz paredzēšanas, drūmām nojautām par to, kas gaida jaunos vanadzēnus dzīvē; bet toreiz es taču nevarēju zināt, ka Rikucis, meklējumos pēc taisnības pa visu zemeslodi, apgulsies uz Krimas vaļņiem pie Perekopas, ka brašo Zelmiņu noveiks sērgas baciļi bēgļu gaitās tālā tatāru sādžā, bet Adolfs kritīs, padomju Mongolijas robežas pret Aņņenkova bandām aizstāvēdams! Nē — laikam puikām bij acis miklas no robustiem vārdiem, ar kuŗiem teit izteica mīlestību, no sīkiem darbiem, kas visi liecināja vienu: ka visi strādnieki savienojušies mūsmājā, kad uzbrukusi nelaime. Jo — vai ir lielāks prieks par to, ka zini: nelaimē neesi viens.

Vislielākais prieks tomēr bij tas, kad uz rīta pusi pa mājas pieciem stāviem izpaudās vēsts, ka Peksis izveseļojies: svilpes neesot vairs vēderā. Kad māte, zem deķa palienot, teica: „Paltraku Peksis nu vesels — svilpe laukā gan! Tikai nesaka, kur gadījies to norīt!“ — es skaitīju momentu par izdevīgu, lai līstu no deķa apakšas laukā un dotos apsveikt biedru par izglābšanos no nāves ķetnām un par īsta proletārieša cienīgu izturību, ar kādu tas bij pratis turēt mēli aiz zobiem.

„Kur t' nu — nakts laikā?“ satvēra mani māte aiz krekla stūŗa. — „Vai vēl diezgan nav jāts — pat putru nojājis, ar puikām delverēdamies. Papa teica: neesot bijis šodien! Vai tev prāts arī ir? Guli nost — ko tu tur augšā vēl neesi izdarījies?“

Es saritinājos pie mātes, kuŗa viens divi iemiga, vēl pāris reizes uzsaukusi: „Ko tu grozies kā ūdenszāle? Vai tev spiež?“ — Man nespieda vis: es klausījos, kā koridorā klaudzēja durvis — uztrauktā māja devās pie miera. Manu proletārisko dzimteni apskāva klusums; mazos akmens kambaŗos krāca un, pa miegam Peksi atminot, iesmējās krāsotāji, atslēdznieki, štancētāji, par bijušām un nākamām kaujām smilškalnos un baznīcdārzā sapņoja mazās kovboju, pirātu un siščiku galviņas un mierīgi elpu vilka mūžam norūpējušās mātes. Saulīša mājā bij vasaras tveicīgās nakts klusums, kuŗu traucēja tikai tumsā izlīdušās peles. Tās grauza kaktos, pagrīdē un paplītē, reizēm klusi čabot patenterēja šķērsām pāri istabai un grauza atkal. Bet — viņu asie zobi tomēr nespēja pārgrauzt mana miega saldo pavedienu ar skaistu sapni par 3. līnijas tramvaju, kas ved mums kaudzēm jaunu spožu zukseŗu.

Un atkal bij diena. Ar sauli, stundām ilgo rušināšanos dzelteno smilšu blāķos, kas vilkās pa visu Laboratorijas ielai, kur laboja kanālizācijas vadus, ar svešu baložu ķeršanu cilpā un akmeņiem pildītām tūtām, kuŗas nolikām uz trotuāra parādes durvju priekšā, paši no augšējā stāva koridora logiem vērodami, ko gaŗāmgājēji iesāks: viens paspēra ar kāju, ka tūta izjuka, šuvēja, apkārt apskatījusies, rūpīgi attina, nospļāvās un ko sauca mums, uz ko mēs atbildējām ar rēkšanu: mēs bijām neaizsniedzami padebešos. Un tāda likuma, kuŗš liegtu likt tūtas uz trotuāriem, arī nav. To mēs zinājām. Pievakarē, kad uz lieveņa jumta spēlējām „Melno Pēteri“, atvērās logs, noskanēja pret bruģi papīrā ietītas naudas gabals un māte sauca: „Avīzi atnes!“ Uznesu. Nu bij jālasa priekšā: zemē vairs nelaida. Sāku no vietējām ziņām — kā parasts. Kad biju izlasījis uzsaukumu dārgiem tautiešiem-namsaimniekiem nebalsot par kreisiem skribentiem un vācu draugiem, vienā laidā nobēru ugunsgrēkus, pašnāvības. Šoreiz tas neinteresēja: ātrāk tikt atkal sētā. Lasīju pie satura nepiedomādams un ātri braucu tālāk, bērdams: „Negantība. Ielu dzelzceļa vagona Nr. 193 mašīnists ziņojis tramvajvaldei, ka vakar, pl. 12,15 Ērgļu un Artilerijas ielu stūrī bars nezināmu klaidoņpuiku mēģinājis izlecināt...“ es aprāvos: tapa karsti. Sāku pārlasīt pie sevis vēlreiz no sākuma. — „Lasi, nu lasi tālāk!“ teica māte, acu no adīkļa nepaceldama. Es nobeidzu skaļi: „Huliganus notvert nav izdevies. Redakcijas piezīme: Sen būtu laiks mūsu vācietiskai domei piegriezt vērību arī nomalēm, kur drošību pēdējā laikā nopietni apdraudēta. Gadījumi, līdzīgi iepriekšējam, lai noder par atgādinājumu visiem mūsu tautiešiem, rūpniekiem un tirgotājiem priekšā stāvošās pilsētas domes vēlēšanās. Labākā atbilde uz to būs: nevienu balsi Bulmeringa- Krastkalna kliķei. Visi kā viens par latvju saimniecisko aprindu listi ar iecienīto sabiedrisko darbinieku A. Berga kgu priekšgalā. Tad būs drošība mūsu pilsētā, tad viņa zels!“

Kad nobeidzu, māte nopūtās: „Ak, palaidņi! Vai tādus nu nevajadzētu mizot?“ — Es teicu gaŗi novilkdams: „Jā...“ un piebildu dzīvāk — „Tie katrā ziņā Meiersona mājas puikas — tur jau žuliki vie' dzīvo!“

Tajā pašā laikā to pašu rakstu lasīja arī Edgars citiem priekšā uz lieveņa jumta. Tikai komentāri tur bij citas nokrāsas.

### 8.

Vējš griež smiltis Grīziņkalnā, paceļ papīra lapas, nes pa gaisu, svilpj un auro. Aiz centrālcietuma parādās melni mākoņu vaļņi, tālē dārd pērkons, bezdelīgas šaudās šurp turp gar pašu zemi, gaiss pelēks no smilšu blāķiem, kuŗus pacēlis gaisā vējš.

Uz viena paugura, par spīti vējam, tāliem pērkona dārdiem, asām smiltīm, kas cērt sejās, stāv divās rindās pārdesmit puiku, ar koka zobeniem, mazās aukliņās kaklā pakārtiem. Kreisajā flangā — 6 meitenes ar basām kājām, bruncīšiem vējā plivinot, ar sarkaniem papīra krustiem uz krūtīm pie priekšauta. Divās rindās sastinguši tie stāv nekustēdamies: acumirkli sāksies svinības. Es aizsteidzos uz Alberta mājas pavārti — tā tuvākā. Tur stāv mūsu cilts vadonis un pacietīgi gaida, kad viņa kareivji būs sastājušies rindās, lai sāktu parādi. Viņš nepacietīgs — pa gabalu mani ierauga, sauc: „Var nākt?“ steidz pretī, un mēs ejam. Smiltīs izgāzti gruveši, vecas ķilavbundžas, sasistas pudeles, skārda ripas; mēs kāpjam tām pāri un dodamies uz parādes vietu. Man galvā — milzu papīra cepure, kuŗa tā likta, ka lielie burti „Dzimtenes Vēstnesis“ — no tālienes redzami uz cepures malas. Es steidzos komandierim līdzi, roku pie papīra cepures turēdams. Tālē atskan trumuļa dārdi: tas apsveikšanas maršs. Es pasteidzinu soļus, nejauši uzkāpju sasistai pudelei, pārduŗu kāju. Bet — nu nevar apstāties, kamēr parāde beigsies, pārsiešana parādes laikā nepielaižama. Zobus sakodis, velkos aiz Adolfa.

Vējš sviež smiltis acīs, bāž degunā. Tas mūs nevar traucēt — lai auro vējš: Vārnu ielas republikāņi zin, kas disciplīna! Dārd trumulis, kuŗu dauza bundzinieks, plivinās pie pātagas kāta piesietā melnā lauvas aste, skaļi nošalc pār kalnu: „Sveiks, bruņurupuča dēls!“ — Adolfs nostājas smiltīs tanī vietā, kur nolikts ķieģelis, nokomandē „smirno!“ un griežas pie mums ar runu.

Viņš izteic savu prieku, ka mūsu šīsdienas parādē piedalās arī Kordiļjeru cilts: tas rādot, ka baznīcdārzā noslēgtā ieroču brālība laižot dziļas saknes. Abas ciltis kopā šodien godinot pēdējo kauju varoņus. Bet iepriekš pāriet pie godināšanas, viņš uzaicinot ar atsegtām galvām noklausīties pavēli, kuŗu nolasīšot adjutants.

Man smiltis duŗas pārgrieztā kājā, bet es, „Dzimtenes Vēstnesi“ no kabatas izvilcis lasu: „Negantība. Vakar tramvajvagona Nr. 193 konduktors...“ un nobeidzu ar mīklainiem vārdiem par kādu tur drošību un A. Berga kungu. Kad esmu beidzis, Adolfs liek salikt žokejmices galvā un griežas ar jaunu uzrunu pie indiāņiem un kovbojiem. Viņš pateicas par izcilus varonību un skaita par savu pienākumu pastrīpot, ka mīklaino beigu daļu, acīmredzot, varot saprast taisni tā, ka uz priekšu tiek uzdots bodniekiem mūs uzpasēt: tāpēc no tiem uz priekšu jāsargās. Tāpat varot sagaidīt, ka pie Artilerijas ielas tikšot nostādīts jauns gorodovojs. Ja tas tiešām notikšot, tad tas nekavējoši jāaizdzenot, jo viņš, tur stāvot, traucēšot brīvu satiksmi caur baznīcas dārzu un tādā kārtā lauzīšot 10. gada Lieldienu pamiera noteikumu par brīvju durvju principu. Mēs uzsaucam urā, kad vadonis aicina mūs ar akmeņiem aizdzīt gorodovoju, ja tas iedrošinātos rādīties mūsu apvidū, bet pret A. Berga kgu lemjam vēl represijas nespert: papriekšu diviem mūsu labākiem slepenpolicistiem pārliecināties, vai kaimiņmājas konditorejas īpašnieks A. Berg. ir latvietis, un ja tas tā būtu — tad nevienam vairs neiet pie tā kliņģeŗus pirkt, ja māte no rītiem pēc tiem sūta, bet iet uz Rēvelielas beķereju. Par tālākiem soļiem pret mūsu jauniem apspiedējiem uzdodam izstrādāt plānu abu cilšu vadoņiem.

Tad Adolfs uzsauc atkal „smirno“. Izsauc rindas priekšā Ērgļaknābi un Paltraku Peksi. Adolfs izvelk no kabatas 3 plakanos zukseŗus, kuŗus mums izdevās nelaimīgā dienā līdz katastrofai pārstrādāt un ar kniepadatu diedziņā piesprauž: divus — Peksim, vienu Ērgļaknābim. Sprauzdams viņš liek, lai adjutants nolasot pavēli. Es lasu, vēja auru pārkliegdams:

„Kovboju cilts no Vārnu ielas sarkanādainam brālim Paltraku Peksim, kas tupējis novērošanas tornī, neskatoties uz dzīvības briesmām līdz pēdējam brīdim, norijis svilpi, saslimis, izveseļojies. Otrā dienā augšām cēlies no gultas, ieradies atkal frontē, kur viņš uz priekšu stāvēs pie bundzinieka labās rokas...“ (Lasīju es no 2. ticības locekļa nošpikoto atestāciju.) „Tiek piešķirts Plakanā Zukseŗa ordenis — 1. un 2. šķiras — ar divgalvaino ērgli un pasta taurēm. Komandieris, Adolfs Neilands, Pūcesspieģeļa ordeņa kavalieris.“

Kad beidzu lasīt, Adolfs uzsauca „urā!“ jaunajam varonim. Noskanēja urā, trumuļa dārdienu pavadīts. Pātagas kāts ar lauvas asti tika nolaists, kā mēs teicām, — pusmastā.

Tad man lika nolasīt otru pavēli: „Mūsu mīļo sabiedroto, Lienas ielas Meiersonu mājas indiāņu cilts vadonis Ērgļaknābis par varonību kaujā pret tramvaja konduktoru un zagtas mantas atņemšanu, kā arī tramvaja vagona ievainošanu ar labi mērķētu akmeni, tiek apbalvots ar Plakanā Zukseŗa ordeņa 2. šķiru, ņemot to vērā, ka putru un taukus tas izglābt nebij paspējis. Komandieris...“

Atkal „urā!“ un ceremoniālais bungu rībiens.

Beidzot Adolfs lika visiem pacelt gaisā zobenus, bet meitenēm — pārsienamos — mājās nozagtas lupatiņas — un apzvērēt, ka, neskatoties uz tumšiem mākoņiem, kas parādījušies pie starptautiskām debesīm, par kuŗiem raksta jau avīzēs, mēs aizstāvēsim līdz pēdējam elpas vilcienam un pēdējam akmenim brīvās Vārnu un Lienas ielu republikas, kuŗas dzimušas, augušas un mūžam paliks zem mūsu ķeizara Nikolaja Aleksandroviča scepteŗa un divgalvainā ērgļa spārniem, bez ķeizara neatzīst it nekādas varas pār sevi: ne gorodovoju, ne žandarmu, ne tramvajvaldes, nedz bodnieku un domnieku, bet katru pretinieka mēģinājumu ierobežot mūsu brīvību atsist pēc principa: „Aci pret aci, zobu pret zobu!“ Lai dzīvo smilškalnu republikas, lai dzīvo Vārnu un Lienas ielas!“

Urājot, sadubultojām rindas. Priekšā — trumulis un lauvas aste. Tad — kareivji, pa četriem blakus. Meitenes beigās. „Šagim — marš.“

„Zapevalo!“ Uzsāk Peksis gaŗi: „Sa—šinka, mašinka, dušinka, horošinka,“ bet komandieŗa brēcienu izdzirdis, aprauj: meitenes bij sākušas „Div' dūjiņas...“ Abas dziesmas tiek pārtrautas. Vispārējā balsu juceklī — polīša balss: tas piedāvā kādu poļu dziesmu. Skaita tās vārdus; smejam — nesaprotam... ko tu bāzies ar poļu... „Saprotat, zināt...“ un redzēdams, ka tam nepiegriež vērības, polītis, ar roku mums atmetis, uzsāk, ar seju pret Krievmuižiņu pagriezies, poļu dziesmu.

Saspicē ausis strīdošies puikas. Vēl divi poļu vārdi nebij izskanējuši, kad jau Adolfs, dziesmas meldiņu izpazinis, skaļi un noteikti sāk pakaļ polīša vārdiem krieviski:

„Вихри враждебные...“ un citi mirklī uztveŗ tai pat ritmā:

„Negaisa mākoņi... “
